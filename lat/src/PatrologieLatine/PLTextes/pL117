
PATROLOGIAE TOMUS CXVII.

HAYMONIS

TOMUS SECUNDUS.


EXCUDEBATUR ET VENIT APUD J. -P. MIGNE EDITOREM, IN VIA DICTA D'AMBOISE, PROPE PORTAM LUTETIAE PARISIORUM VULGO D'ENFER NOMINATAM, SEU PETIT-MONTROUGE. 1852


Volume front matter




Series title page


PATROLOGIAE CURSUS COMPLETUS

SIVE BIBLIOTHECA UNIVERSALIS, INTEGRA, UNIFORMIS, COMMODA, OECONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEVO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, JUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE VARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOVISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIVE TOMOS, SIVE AUCTORES ALICUJUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBJECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA VERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBVIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS, CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM VARIETAS TUM NUMERUS, FORMA VOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. ACCURANTE J. -P. MIGNE, BIBLIOTHECAE CLERI UNIVERSAE, SIVE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA. VENEUNT MILLE FRANCIS DUCENTA VOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIVERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA VERSIONE LATINA DONANTUR.

PATROLOGIAE TOMUS CXVII.


HAYMONIS TOMUS SECUNDUS.


EXCUDEBATUR ET VENIT APUD J. -P. MIGNE EDITOREM, IN VIA DICTA D'AMBOISE, PROPE PORTAM LUTETIAE PARISIORUM VULGO D'ENFER NOMINATAM, SEU PETIT-MONTROUGE. 1852


Volume title page
SAECULUM IX.

HAYMONIS

HALBERSTATENSIS EPISCOPI

OPERA OMNIA

EX VARIIS EDITIONIBUS INEUNTE SAECULO SEXTO DECIMO COLONIAE DATIS AD PRELUM REVOCATA ET DILIGENTISSIME EMENDATA. PRAEMITTUNTUR EBBONIS RHEMENSIS, HARTMANNI MONACHI S. GALLI, ERMANRICI AUGIENSIS MONACHI, ERCHAMBERTI FRISINGENSIS EPISCOPI, NITHARDI S. RICHARII ABBATIS, AMULONIS EPISCOPI LUGDUNENSIS, SCRIPTA QUAE SUPERSUNT. ACCURANTE J.-P. MIGNE, BIBLIOTHECAE CLERI UNIVERSAE, SIVE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

TOMUS SECUNDUS.
VENEUNT 3 VOLUMINA 21 FRANCIS GALLICIS.

EXCUDEBATUR ET VENIT APUD J.-P. MIGNE EDITOREM, IN VIA DICTA D'AMBOISE, PROPE PORTAM LUTETIAE PARISIORUM VULGO D'ENFER NOMINATAM, SEU PETIT-MONTROUGE. 1852


ELENCHUS OPERUM QUAE IN HOC TOMO CXVII CONTINENTUR.


HAYMO HALBERSTATENSIS EPISCOPUS. (Operum primae partis continuatio.)
Enarratio in duodecim prophetas minores. 	Col. 9
in Cantica canticorum. 	295
---in D. Pauli Epistolas. 	361
---in Apocalypsin. 	937



MONITUM.

Nonnullorum instar medii aevi auctorum, noster Haymo, citans Scripturas, versus leviter immutatos, imo aliquoties obtruncatos in medium frequenter adducit. Res ita evenit, sive, memoriter et Bibliis procul ab oculis, saepius scripserit; sive ex Hebraeo vel Graeco textu libros sacros interpretatus fuerit; sive tandem versus suos hauserit ex veteri versione nobis incognita. Quidquid sit, de more nostro, scripta Haymonis, sicut caeterorum, integra reverenter servavimus, quotiescunque sensus manifeste erroneus non nobis apparuit. Porro Monitum istud plane sufficiet ne conturbetur attentus et intelligens lector, quando aliquid discriminis in nostra editione cum Vulgata percipiet. Praecedenti volumini necnon et praesenti sequentique valeat haec monitio.




Main volume text




HAYMONIS HALBERSTATENSIS EPISCOPI OPERUM PRIMAE PARTIS CONTINUATIO.




[Col. 0009]
ENARRATIO IN DUODECIM PROPHETAS MINORES [a 1Kb] . (G)*



AD CANDIDUM LECTOREM.

[Col. 0009A] Sunt inter prophetas postremos, duodecim vulgo minores prophetae appellati, non tam argumento et vaticinii decursu quam elocutionis modulo et sententiarum compage a majoribus differentes. Nam quae majores, concitatiore divini numinis (ut ita dicam) oestro stimulati, longo verborum ambitu, variis aenigmatum figuris, et personarum crebris mutationibus effuderunt, haec quoque minores, quibus gratiae placidior instinctus adfuisse creditur, angustioribus periodis et per breviores obscuritatum anfractus complexi sunt. Porro prophetiam non humana mens suapte natura per humanam sapientiam depromit, sed Spiritus sanctus (ut Sedulius ait) per gratiam loquentis dictat. Est enim (si Suidam audiamus) prophetis peculiare, . Quo fit ut prophetas enarrare nemo possit, nisi divino quodam afflatu excitetur: perinde ac nemo prophetiam eloquitur, nisi Spiritus sancti inflammatione calescat. Apud Platonem [Col. 0009B] Socrates disserit agitari non solum poetas, ut egregia carmina conficiant, sed etiam poetarum interpretes, ut reconditos sensus aperiant, figuratas locutiones commonstrent, ordinem historiarum digerant, et naturae miracula, vitae cultum, morumque ornamenta, fabularum lenociniis et integumentis adumbrata, diligenter ac sedulo exponant. Qui ergo fieri potest, ut interpres sine Dei praecipuo afflatu sit explicaturus divinum oraculum, quod citra praesentis numinis impulsum propheta effari non potuit? Isaias testatur visiones esse verba libri signati: quem si quis dederit scienti litteras, dixeritque: Lege, respondebit: Non possum. Signatus est enim sin dederit nescienti litteras, et dixerit: Lege, respondebit: Nescio litteras. Joannes se vidisse librum ait scriptum, intus et foris signatum sigillis septem quem nemo aperire, cujus signacula nemo solvere potuit. Osee voluminis sui obscuritatem agnoscens, scripsit: Quis sapiens et intelliget ista, intelligens et cognoscet ea? Cui succinit Jeremias, dicens: Quis est vir [Col. 0009C] sapiens qui intelligat hoc, et ad quem verbum oris Domini fiat, ut annuntiet istud? Quod si prophetiae librum signatum nemo solvit, nisi leo de tribu Juda, radix David, si prophetia Scripturae propria interpretatione (ut B. Petri verbum est) non fit, si voluntate humana nunquam allata est prophetia, sed Spiritu sancto inspirati locuti sunt sancti Dei homines, quis non videt quemadmodum imprimis arduum, sic quoque periculosum esse, in prophetas elucubrare commentaria? Nempe in quibus, ut inconcinna quaedam [Col. 0010A] verborum congeries, lecturienti sese primum offert, ita in eruendo sensu immensus labor et in errorem proclivis et lubricus, identidem enarratori impendet, ut personarum verba subinde mutantur, ut historiae ordo confunditur, ut minae temperantur consolationibus, ut sedationibus mitescunt irae, ut medicamentis verbera deliniuntur, ita sententiarum, quae ad prophetae scopum pertinent, difficilis est et plena discriminis consarcinatio. Quare factum est, ut pauci in enarrandis prophetis oleum et opera impenderint, nonnulli etiam (quod dicitur) in illorum explanationem pervolarint. Apud Graecos Apollinarium Laodicenum commentariolos in prophetas reliquisse testatur B. Hieronymus, verum ejuscemodi, ut sensus magis tangant quod explicent. Cuderunt quoque libros in prophetas Origenes et Didymus, sed tales ut B. Hieronymi palato non satisfaciant. Post Hieronymum apud Latinos plerique hanc provinciam susceperunt, caeterum non [Col. 0010B] aequali, neque eruditione et judicio, neque auspicio et eventu. Inter hos est Haymo episcopus Halberstatensis; quem si quis cum aliis conferat, admirabitur viri sanctitatem, commendabit diligentiam, suscipiet eruditionem, deosculabitur pietatem, olfaciet spiritum propheticum, quo imbutos esse oportet prophetarum et enarratores. Quod ad historiae veritatem pertinet, sagaciter vestigavit; quod ad allegoriam, firmissimis Scripturae testimoniis communivit; quod ad ordinem perturbatum, clarissima serie illustravit; quod ad rerum gestarum involucra, miro quodam artificio evolvit; quod postremo ad verborum tricas et sententiarum nodos, docte simul et feliciter enodavit. Secrevit comminationes a consolationibus, consolationes dispescuit a revocationibus, discriminavit ea quae duabus tribubus (hoc est, populo Judaico) impendebant, ab illis quae decem tribus, sive plebs Israelitica, exspectabant. Interstinxit luculenter quae ad corpus Christi verum referuntur, incarnationem scilicet, nativitatem, fugam in Aegyptum, [Col. 0010C] praedicationem, passionem, ascensionem, etc., ab iis quae de corpore Christi mystico praedicta sunt, de Ecclesia, de vocatione gentium, de insultu haereticorum, de extremi judicii severitate, de beatorum praemio, de damnatorum aeterno supplicio. Quemquem igitur non pudebit pigebitve isthaec ex minoribus prophetis perdiscere, is hunc librum parvo numismate coemat: et sordida pecuniola aucupetur (ut ille ait) . Vale.



IN OSEE PROPHETAM.
[Col. 0011]


CAPUT PRIMUM.
[Col. 0011A]

»Verbum Domini, quod factum est ad Osee, filium Beeri in diebus Oziae, Joathan, Achaz, Ezechiae, regum Juda, et in diebus Jeroboam filii Joas regis Israel.« Verbum Domini illud debemus intelligere, de quo Joannes in exordio Evangelii sui dicit: »In principio erat Verbum.« Hoc Verbum non dicit factum in sua natura, sed genitum a Deo Patre ante omnia saecula. Quod ergo hic dicitur, »Factum est verbum Domini ad Osee,« ita intelligendum est, Factum est verbum Domini, id est ut sermo Dei Patris fieret, hoc est loqueretur, ad Osee. Loquendo autem verbum Domini ad Osee, fecit illum deum et salvatorem populi sui. Interpretatur enim Osee salvator, ut pote qui doctrina et exemplo sanctitatis, populum [Col. 0011B] ad quem mittebatur, salvum facere curabat. Quod autem idem Osee caeterique prophetae dii sunt nuncupati, ad quos hoc verbum factum est, Dominus in Evangelio manifestat: Si illos (inquit Dominus) dicitis deos, ad quos sermo Dei factus est, etc. Sicut ergo Deus loquendo hominibus facit illos deos, sic ipse Salvator facit ut et ipsi sint salvatores. Dicuntur autem sancti dii et salvatores per gratiam, cum sit unus Salvator et Deus per naturam. Ubi notandum quod hic non dicitur: Factum est verbum Domini in Osee, ne scilicet sit sensus, quasi per illum fiat sermo ad alium, sed« ad Osee,« ut ostendatur ad illum proprie sermo conferri, ad quem dirigitur. Aliud est enim (ut B. Hieronymus exponit) loqui Dominum in Osee, aliud ad Osee. [Col. 0011C] In Osee quippe non ipse loquitur Osee, sed per Osee ad alios sermo dirigitur, sicut Propheta dicit in psalmo: »Audiam quid loquatur in me Dominus Deus, quoniam loquetur pacem in plebe sua.« Ubi ostenditur, quia per illum qui hoc loquebatur, aliis Deus loqueretur. Ad Osee vero loquens, ostendit proprie ad illum pertinere prophetam ea quae sequuntur, cum dicitur ei: »Vade, sume tibi uxorem,« etc. Prophetavit autem iisdem temporibus quibus Isaias, Amos, Michaeas, Joel, Abdias et Jonas: quod ex nominibus regum manifeste probatur, qui in titulis eorumdem ponuntur prophetarum. Unde intelligimus eum et ante captivitatem et post captivitatem prophetasse. Praedixit quippe captivitatem decem tribuum, quam visam postea deflevit. [Col. 0011D] »Filium Beeri.« Tradunt Hebraei, quod ubicunque nomina patrum vel avorum prophetarum ponuntur, ipsi quoque patres vel avi prophetae fuerint. Unde constat Beeri prophetam fuisse, cujus filius Osee fuisse refertur. Osee interpretatur (ut diximus) salvator, ideoque Dominum Christum significat, qui est vere Salvator mundi. Unde et Jesus dicitur, ad quem pertinent ea quae sequuntur. Unde Osee filius Beeri dicitur, qui puteus meus interpretatur. Ipse quoque Deus Pater per Prophetam dicit: »Me dereliquerunt [Col. 0012A] fontem aquae vivae, et foderunt sibi cisternas, cisternas dissipatas, quae continere non valent aquas.« Hoc enim inter puteum et cisternas distat, quod puteus perpetuas aquas habeat et de vivo fonte manantes; cisterna vero externas et adventitias aquas possideat atque temporaneas. De hoc fonte Propheta dicit: Sitivit anima mea ad Deum fontem vivum. »In diebus Oz., Joa., Ach., Eze., regum Juda.« Ozias ipse est qui alibi vocatur Azarias, qui regnavit in Hierusalem super duas tribus, quae appellantur Juda, annis quinquaginta et duobus. Cui successit in regnum Joathan, qui regnavit annis sexdecim. Post quem filius ejus Achaz, qui et ipse sexdecim annis regnavit, cujus undecimo anno decem tribus ductae sunt in captivitatem in [Col. 0012B] montes Medorum et Persarum a Salmanasar rege Chaldaeorum. Post Achaz regnavit filius ejus Ezechias annis viginti novem. Ex quo perspicuum est (ut supra diximus) Osee et ante captivitatem et post captivitatem prophetasse et ipsam ingruentem captivitatem. In diebus Hier. fi. Joas. Hieroboam istum non debemus autumare primum regem decem tribuum, qui filius fuisse Nabat perhibetur, quia iste (sicut hic commemoratur) filius fuit Joas, pronepos Jehu, qui interfecta Jezabel impiissima regina, et duobus regibus impiissimis, Joram, scilicet filio Achab rege Samariae, cum septuaginta ejus fratribus, et Ochozia rege Juda, promissum est quod regnarent filii ejus usque ad quartam generationem. Qui tamen, quoniam reversi sunt [Col. 0012C] ad peccata regum filiorum Israel, cito amiserunt regnum.

»Principium loquendi Domino in Osee.« Haec verba dupliciter intelligi possunt, vel quia isti primum captivitas decem tribuum nuntiata est, ante Isaiam videlicet, caeterosque qui tunc temporales ei in prophetando fuerant; vel quia hoc verbum primum ei a Domino dictum est quod sequitur, de conjunctione mulieris meretricis. Unde statim infertur: »Et dixit Dominus ad Osee: Vade, sume tibi uxorem fornicationis, et fac filios fornicationum, quia fornicans fornicabitur terra a Domino.« Licet quidam haec juxta litteram acta contendant, excusantes prophetam a culpa fornicationis, utpote qui Dei praeceptis in hoc obedierit, nec attendentes quod Deus [Col. 0012D] nihil injustum, nihil turpe unquam praecepit. Meliori tamen intellectu juxta mysticos sensus accipiendum est, sicut illud quod Ezechieli dictum est: »Dormies super latus tuum sinistrum trecentis nonaginta diebus, et non te convertes in latus aliud, et iterum dormies super latus aliud dextrum quadraginta diebus.« Illud quoque quod Jeremiae in carcere clauso praecipitur, ut in vicinas gentes populo Israelitico inimicas pergat ad Euphratem, et ibi abscondat lumbare quod possideret, qui nec inter suos positus [Col. 0013A] ad venditionem sui agri exire potuit, sed eo pergens quasi proditor et delator suorum civium, ab ipsis captus et ligatus atque in carcerem collocatus est, maximeque cum jam ab hostibus Hierusalem obsessa et undique vallata erat. Quantum autem ad litteram pertinet, uxor fornicationum est; quae multorum patet libidini adultera, quae super virum suum inducit alienum. Filii vero fornicationum sunt, qui de tali conjugio nascuntur.

»Et abiit, et accepit Gomer filiam Debelaim, et concepit et peperit filium.« Quia haec omnia, ut superius dictum est, spiritualiter sunt accipienda, Osee, qui salvator interpretatur, Dominum Jesum Christum significat. Qui veniens per Incarnationis mysterium, accepit uxorem fornicationum, plebem, [Col. 0013B] scilicet Judaicam, qui Deum unum et verum relinquendo, varia daemonum portenta venerabatur. Ex qua genuit filios fornicationum, quia omnes ostendit esse sub peccato. Unde bene uxor fornicationum Gomer dicitur, quod nomen interpretatur perfecta, sive consumpta, in malo videlicet opere, quod nulli dubium est ad eamdem plebem pertinere. Ideoque etiam congrue filiam Debelaim esse perhibetur, quae voluptas interpretatur, quae semper suam studuit sequi voluptatem. Quae genuit filium, hoc est fortem populum in malum. Si vero hoc altius perscrutari volentes, in bonam partem voluerimus interpretari, filius ex gente Israelitica natus intelligitur Dominus Jesus Christus, quoniam qui sibi eamdem plebem conjunxerat per divinitatem, nasci voluit [Col. 0013C] ex ea per humanitatem. Cui sensui congruit interpretatio nominis, quo idem vocari praecipitur filius, nam Jezrael semen Dei interpretatur. Unde sequitur:

»Et dixit Dominus ad eum: Voca nomen ejus Jezrael, quoniam adhuc modicum et visitabo sanguinem Jezrael super domum Jehu.« Jezrael interpretatur semen Dei. Quantum ad litteram attinet, civitas fuit metropolis in regno decem tribuum in qua interfectum legimus Naboth, ob cujus sanguinem vindicandum suscitatus est Jehu, qui delevit domum Achaz et Jezraelis. Verum quia ipse Jehu ultor sanguinis justi exstitit, et filii ejus fecerunt malum in conspectu Domini, sanguis Achaz super domum illius fusus est, id est reversus, quando filii ejus [Col. 0013D] ducti sunt in captivitatem et interfecti. Et non post multum tempus quieverunt pariter, id est cessaverunt et regnum et reges. Mortuo quippe Jeroboam, pronepote Jehu, sub quo prophetare coepit Osee, sub quo filius ejus Zacharias in regnum successit, quem sexto mense regni sui occidit Sellum de alia natus stirpe. Statimque reges Assyrii ceperunt Ruben et Gad, et dimidiam tribum Manasse, qui erant trans Jordanem, deinde Nephthalim, ad extremum omnes reliquas tribus. Fuerunt a Zacharia usque ad Osee, sub quo omnes decem tribus in captivitatem sunt ductae, anni tantum quadraginta novem. Quam ob causam hic dicitur: Adhuc mod. et v. san. Je. s. d. Jehu. Spiritualiter Jehu, per quem sanguis in Jezrael [Col. 0014A] fusus visitari dicitur, Judaeos significat, a quibus sanguis Christi fusus est, quem nomine Jezraelis praelibavimus designari, cujus sanguis super eos visitatus est, quando a Romanis occisi et in omnes terras abducti, usque hodie a propria terra exules existunt. »Et quiescere faciam regnum domus Israel, et in illa die conteram arcum Israel in valle Jezrael.« Supra diximus Jezrael civitatem fuisse metropolim decem tribuum, juxta quam est vallis nimiae vastitatis, quae plus quam decem millium distenditur passibus; in hac commisso certamine ab Assyriis caesus est Israel decem tribuum, quorum fortitudo hic nomine arcus exprimitur. Juxta mysticos vero sensus, omnes qui de Christo male sentiunt, sicut haeretici, qui recedentes a domo David, id est [Col. 0014B] ab Ecclesia, Israelis nomine in hoc loco intelliguntur. In valle Jezrael, id est in humilitate seminis Dei, conteruntur, quia »Pater non judicat quemquam, sed omne judicium dedit Filio.«

»Et concepit adhuc, et peperit filiam, et dixit ei: Voca nomen ejus absque misericordia, quia non addam ultra misericordiam domui Israel, sed oblivione obliviscar eorum, et miserebor domui Juda, et salvabo eos in Domino Deo suo, et non salvabo eos in arcu et gladio, et in bello et in equis et in equitibus.« Ablata omni fortitudine a Judaeis, nequaquam jam masculino sexu nuncupantur, sed feminino, quasi fragiles et imbecilles. Unde et bene filia nuncupatur eadem plebs, quia femineum habuit animum; quando Deum dereliquit, et pro Deo idola vana colere [Col. 0014C] coepit. Quae absque misericordia est et oblivioni tradita, quoniam usque hodie Persarum regibus serviunt, et nunquam est eorum absoluta captivitas. Domus autem Juda cum duobus tribubus sibi sociatis misericordiam consecuta est, quando propter confidentiam quam in Deo habuerunt, missus est angelus, et percussit exercitus Sennacherib centum octoginta quinque millia. Et salvabo eos, inquit, in Domino Deo suo, id est, in mea et Patris et Spiritus sancti protectione. Tale est enim hoc, quale illud: Pluit Dominus a Domino, id est Filius a Deo Patre. Et non sal. eos in a. et g., et b. et in equis, id est, non in aliqua spe aut in fortitudine humana, vel in multitudine equitum, sed potius a Domino Deo suo, qui mittet angelum suum ut interficiat omnes inimicos [Col. 0014D] illorum. Si autem hoc ad eos refertur qui in adventu Domini sunt reperti, recte ipsi quoque filia, et non filius nominantur, quia mollitiem suae voluptatis exsequentes, quando et sanguinem seminis Dei imprecati sunt, »sanguis ejus super nos et super filios nostros.« Unde et absque misericordia facti, traditi sunt Romanis, et eorum perpetua servitute damnati atque oblivioni traditi. Domus autem Juda, quae interpretatur confessio, id est, apostoli caeterique vel credentes vel doctores, qui fidem nominis Christi confessi sunt, salvati sunt non in gladio et arcu, id est non in aliquo humano auxilio, sed in Domino Deo suo, Christo videlicet qui eos per gratiam suam elegit. Sed et nomine filiae possumus accipere haereticos, [Col. 0015A] qui dogmata vanitatis sequentes, et perfectos ac fortes divinae Scripturae sensus depravantes, emollire conantes, traduntur diabolo, cujus aeterna damnatione sine ulla misericordia premantur, perpetualiter a Deo obliti. Domus autem Juda, id est Ecclesia catholica, quae fideliter sanctae Trinitatis fidem inseparabili unitate confitetur, salvabitur in Domino Deo suo, non in exercitus multitudine aut virium suarum fortitudine.

»Et ablactavit eam quae erat absque misericordia.« Qui ablactatur, recedit a matre et parentis lacte non vescitur, sed alimentis sustentatur alienis. Mos quippe veterum fuit, ut in die ablactationis infantum, id est a lacte separationis, facerent convivium universis vicinis et amicis suis. Unde et mater Samuelis, [Col. 0015B] ascendente viro suo ad templum Domini, se non ituram dixit donec ablactaretur infans, hoc est, donec ad eam veniret aetatem qua eum a lacte movere posset. Lac in sacra Scriptura pro simplici intellectu ponitur. Et Judaei quodammodo lacte alebantur, quandiu intra suam manebant legem, caeterasque legentes Scripturas. Postquam autem ducti sunt in captivitatem, coeperunt pasci cibis gentilium et idolothyta comedere. Unde ad hanc miseriam pervenerunt, ut ipsum parum scientiae quod habere videbantur, amitterent, ut neque etiam ipsam legis superficiem intelligant. »Et concepit et peperit filium, et dixit: Voca nomen ejus, Non populus meus; quia vos non populus meus, et ego non ero vester Deus. Et erit numerus filiorum Israel quasi arena [Col. 0015C] maris, quae sine mensura est, et non numerabitur. Et erit in loco ubi dicetur eis; Non populus meus vos; dicetur eis, Filii Dei viventis.« Haec verba et ad eos possunt referri, qui tunc temporis a regibus Assyriorum comprehensi et in captivitatem sunt ducti, et ad eos qui post adventum Domini a Romanis sunt per omnes gentes dispersi. Illi quippe Deum per idolorum culturam abjecerunt, isti autem per Filii Dei abnegationem et traditionem, quoniam non habentes filium, non possunt habere patrem. Quam ob rem et Deus illos abjecit, ne sint ejus populus, sed servi efficiantur diaboli, dicaturque eis: Quia vos non populus meus, et ego non ero vester Deus, sed indignos vos judicabo possessione mea et praesentia, abjiciamque vos in perpetuum. Quod et de persona [Col. 0015D] haereticorum potest accipi, qui Deum abjicientes perversa de illo sentiendo, penitus ab eo repelluntur, ne cum electis dicere possint: »Dominus pars haereditatis meae.« Et erit numerus filiorum Israel ut supra. Licet ipsi Judaei vel tunc pressi fuerint, vel nunc durissima premantur captivitate, tamen hominibus innumerabiles sunt, de quibus Isaias dicit: »Si fuerit numerus filiorum Israel quasi arena maris, reliquiae salvae fient.« Quod et in adventu Domini impletum, et in fine saeculi veraciter implendum potest intelligi, quia postquam populus Israel fuerit dispersus in toto orbe, et omnem supputationem vicerit populi multitudo, tunc habebit licentiam Israel, qui hodie captivus est. »Et erit in loco ubi dicetur [Col. 0016A] eis: Non populus meus vos,« ut supra. Locum ubi ista dicebantur, debemus intelligere Hierusalem, ubi dicitur eis modo: »Non populus meus vos,« dicetur eis, Filii Dei viventis, tempore Dominicae Incarnationis. Quod impletum est in apostolis caeterisque fidelibus. »Quotquot enim, ut Joannes dicit, crediderunt in Christum, dedit eis potestatem filios Dei fieri.« Si autem ad Judaeos qui nunc sunt, voluerimus ista referre, locus quo dicitur eis: Non populus meus vos, totus mundus accipitur, quia in omnibus gentibus nunc Judaei, non Dei, sed diaboli servi comprobantur. Cum autem per praedicationem Eliae et Enoch crediderint, ab omnibus gentibus filii Dei vocabuntur.

»Et congregabuntur filii Juda et filii Israel pariter, [Col. 0016B] et ponent sibi caput unum.« Per Judam significantur duae tribus illae conjunctae, tribus scilicet Benjamin, et tribus sacerdotalis, id est Levitica; propter tribum enim Juda, ex qua reges qui eisdem tribubus praefuere, duxerunt originem, ipsae duae tribus etiam nomine Judae censebantur. A majori autem parte decem tribus nomen pristinum Israelis retinent, quia et ante divisionem decem tribuum et duarum, generaliter omnes hoc nomine vocabantur. Qui ergo divisi erant, promittitur eis quod congregandi sint in unum a Domino. Siquidem Dominicae incarnationis tempore et resurrectionis, tam ex decem quam ex duabus tribubus, qui reversi fuerant de captivitate, morabantur in Judaea, ex quibus plurimi crediderunt in Christum, de quibus hic dicitur: »Congregabuntur [Col. 0016C] filii Juda et filii Israel simul,« hoc est ex duabus et decem tribubus credentes, convenient in unum Christi ovile. »Et ponent sibi caput unum,« Dominum videlicet Jesum Christum, de quo Ezechiel dicit: Et princeps unus in medio eorum, David servus meus. Vel per Israel possumus intelligere gentiles, per Judam Judaeos credentes: sive per Israel haereticos, per Judam catholicos viros. Qui omnes ad unitatem fidei Christianae conversi, ponent sibimet caput unum Jesum Christum. »Et ascendent de terra,« id est, de terrenis sensibus et humilitate litterae occidentis; et elevabuntur ad spiritualem et vitalem intelligentiam, »quia magnus dies Jezrael.« Diem hic pro universo tempore a Domini nativitate usque ad finem saeculi positam noverimus, de qua cantamus [Col. 0016D] in psalmis: »Haec est dies quam fecit Dominus.« Magnus est hic dies, id est magnum est tempus, in quo credentibus remissio peccatorum tribuitur, et janua regni coelestis aperitur.



CAPUT II.

»Dicite fratribus vestris populus meus, et sorori vestrae, misericordiam consecutae.« Si hoc ad Judaeos voluerimus solummodo referre, hortatur homines Judaeae ne desperent decem tribuum salutem, sed eam quotidie et sermone et voto et litteris ad poenitentiam provocent, quia fratres eorum appellantur et soror. Fratres, ex eo quod dicitur: »Populus meus;« soror, ex eo quod appellatur »misericordiam consecuta.« [Col. 0017A] Si hoc voluerimus referre ad gentes, dicitur eis, ut dicant in infidelitate caeteris manentibus: Populus meus erunt, si in me credere voluerint, et rejecta vetustate, ad novitatem vitae transire voluerint. Vel vos qui in me creditis, et fidem quam habetis perfecte operibus decoratis, dicite reliquis credentibus: quia meus erunt populus, si in me credere voluerint, et in fide qua vocati sunt permanserint, et eam operibus ornare studuerint. Dicite etiam sorori vestrae, id est eidem plebi in Christum credenti, quia misericordiam consecuta est in me credens.

»Judicate matrem vestram, judicate, quia non uxor mea, et ego non vir ejus.« Hoc apostolis caeterisque credentibus dicitur, ut judicent, id est redarguant [Col. 0017B] matrem suam Synagogam, quae de mere trice uxor effecta, pristinos non relinquit mores. Sed rursum suam redarguant matrem, quia fornicata est cum suis amatoribus iterum. Et consideranda patientia et clementia hujus viri, iterum adhortantis filios suos ut suam redarguant matrem, quia ipsis credentibus, illa in infidelitate permansit. Hoc impletum est tunc, quando Petrus Judaeis lacrymantibus dicebat: »Poenitentiam agite, et baptizetur unusquisque vestrum,« etc. Ostendite ei, inquit, quia ipsa non uxor mea, et ego non vir ejus. Quoniam enim ipsa me repulit, et ego abjiciam eam ne sim vir ejus. Vir quippe Ecclesiae Christus est, de quo haeretici dicunt eidem Ecclesiae: Non est vir in domo sua. »Auferat fornicationes suas a facie sua, [Col. 0017C] et adulteria sua de medio uberum suorum.« Fornicatio vel adulterium in sacro eloquio dupliciter accipitur, et pro immunditia carnis, et pro idololatria, de qua scriptum est: Perdes omnes qui fornicantur abs te. Fornicatur quippe vel adulterium perpetrat mulier, quae multorum patet libidini, vel super virum suum inducit alienum. Et quia vir animae Deus est, populus Israeliticus plurimis fornicationibus se substraverat, quia relicto omnipotente Deo, multorum portenta daemonum venerabatur. Idcirco nunc dicitur: »Ut auferat fornicationes suas a facie sua,« id est, culturam deorum removeat ab amore et praesentia sua, quia multorum patebat libidini, deos omnium gentium colens. Auferat adulteria etiam sua de medio uberum suorum, hoc est de corde, quo [Col. 0017D] malum opus primum concipitur. Cor quippe inter ubera est, de quo (ut Dominus manifestat) exeunt cogitationes malae. Et illi prius malum in corde cogitabant, et sic demum cogitationes in opus pravum prodire faciebant. Quapropter hortatur eam sermo divinus, ut haec omnia a se removeat, ne propter perpetrata scelera perdat bona divinitus sibi collata.

»Ne forte,« inquit, »exspoliem eam nudam, et statuam eam secundum diem nativitatis suae.« Vestis qua tegebatur eadem plebs, intelligitur Dei auxilium, doctrina legis et prophetarum, et tutela angelorum. Quae omnia minatur Deus omnipotens se ei tollere, nisi poenitentiam agat a perpetratis sceleribus, ut fiat nuda plenaque ignominia, veluti olim fuit. Et [Col. 0018A] statuam eam (inquit) secundum diem nativitatis suae ut scilicet his careat omnibus, sicut olim in Aegypto manens. »Et ponam eam quasi solitudinem, et statuam eam velut terram inviam.« Domus in solitudinem redigitur, quando dominum proprium amittit. Et haec plebs in solitudinem redacta est, quando Deus omnipotens propter peccata ejus recessit ab ea. Unde Propheta dicit: Reliqui domum meam, dimisi haereditatem meam, etc. Et in Evangelio ipse eis per semetipsum minatur quod relicturus eos sit, dicens: »Ecce relinquetur vobis domus vestra deserta.« Facta est quoque velut terra invia, quoniam perdito recto itinere fidei, perdidit Patrem Deum, perdidit et Filium ejus qui dicit: »Ego sum via.« »Et interficiam eam siti,« id est inopia omnium [Col. 0018B] bonorum, vel ea siti de qua propheta Joel dicit: Mittam in eos famem et sitim, non famem panis vel sitim aquae, sed famem audiendi verbum Dei. Sive aquam quae eis ablata est, possumus gratiam intelligere Spiritus sancti de qua ipse in Evangelio loquitur, invitans omnes ad se, ut aquam accipiant ab illo hanc: Qui sitit, inquiens, veniat ad me et bibat, et flumina de ventre ejus fluent aquae vivae. Haec autem omnia et Judaeis aptantur Christum negantibus, et haereticis rectam fidem relinquentibus, et varia dogmata errorum corde, verbo et opere sequentibus, qui nisi poenitentiam egerint, exspoliati omnibus virtutibus quas in Ecclesia perceperunt, redigentur juxta diem nativitatis suae, et effecti solitudo et terra invia, patientur sitim vel ariditatem sacrae Scripturae, [Col. 0018C] ut etiam quod falso habere videbantur, in nihilum redigatur.

»Et filiorum illius non miserebor, quoniam filii fornicationum sunt, quia fornicata est mater eorum.« Quando egressi sunt Judaei de Aegypto, iratus Dominus patribus eorum, interfecit eos in deserto. Filiorum autem ipsorum misertus, et ad vitam eos reservavit, et terram quam patribus eorum promiserat, dedit. Sed modo minatur non ita se facturum, dicens: Filiorum illius non miserebor, sed in captivitatem simul cum patribus pergent, ibique morientur, et terram nativitatis suae non videbunt ultra, quia filii fornicationum sunt, hoc est in cultura idolorum sunt nati. Qualem quippe fidem tenebant patres, talem docebant filios. Unde et subditur: »Quia fornicata [Col. 0018D] est mater eorum.« Sicut enim viperam vipera parit, sic eadem plebs tales filios generavit qualis ipsa erat. »Confusa est,« id est obstupuit, et in admirationem versa, »quae concepit eos« et filios diaboli effecit. »Quia dixit: Vadam post amatores meos, qui dant panem mihi et aquas meas, lanam meam et linum meum, oleum meum et potum meum.« Hoc dixerunt Judaei, dum colerent diversarum gentium deos. »Vadam (inquit) post amatores meos,« id est, fide et dilectione sequar deos, vel imitabor gentes, quarum deos adoro, qui mihi dant panem et aquam, etc. Omnia enim bona, quae idem populus coelitus a Deo perceperat, a daemonibus se habere putabat, illisque totum ascribebat. Quod etiam totum spiritualiter ad [Col. 0019A] eos potest referri, qui negaverunt Filium Dei, eligentes sibi Barabbam seditionis auctorem, et crucifigentes Dei Filium, omnium bonorum largitorem. Quapropter confusi sunt, et non solum se, sed etiam posteros suos pessima imprecatione multati sunt, dicentes: »Sanguis ejus super nos et super filios nostros.« Possunt haec juxta litteram in expositione sua etiam super haereticis intelligi, qui confunduntur; sed etiam filii eorum mala doctrina generati, pariter cum eis erubescunt. Qui quare confundantur, manifestatur cum subjungitur, quia dixit: »Vadam post amatores meos,« id est sequar varia dogmata haereticorum, quorum panis est luctus perpetuus. Aqua autem doctrina perversa et stulta, qua etiam baptizatos interficiunt. Cui aquae illa contraria est, [Col. 0019B] de qua scriptum est: Aqua profunda ex ore viri. Per lanam autem et linum, simulata eorum sanctitas et munditia exprimitur. Quos Dominus cavendos admonens, dicit: »Quia venient ad vos in vestimentis ovium, intrinsecus autem sunt lupi rapaces.« Per oleum vero adulatio eorum accipitur. De quo Propheta dicit: Oleum autem peccatoris non impinguet caput meum. Potus etiam illorum Scriptura sacra intelligitur, quam illi male intelligendo turbidam reddunt.

»Propter hoc ecce ego sepiam viam tuam spinis, et sepiam eam maceria, et semitas suas non inveniet.« Per spinas vero, punctiones dolorum et duritia adversitatis exprimitur. Per murum autem obstaculum, ne quod quaerebat, invenire posset. Sepiam [Col. 0019C] (inquit) viam tuam spinis, id est, tuas actiones durissimis implicabo laboribus, sepiam etiam maceria, ut etiam ad hoc quod vis nequeas pervenire. Porro quod sequitur, »et semitas suas non inveniet,« idem est sensus. Sed more variatur prophetico sermo, ut de alia ad aliam repente transeat personam.

»Et sequetur amatores suos,« Assyrios vel Chaldaeos, quaerens ab eis auxilium pressa tribulatione gravissima. »Et non apprehendet eos,« ad hoc ut auxilium sibi praebeat, quin etiam comprehendetur ab illis, et captiva ducetur. »Et quaeret eos, et non inveniet« sibi propitios. »Et dicet: Vadam et revertar ad virum meum priorem.« Id est, redeam ad Deum omnipotentem, qui me olim per datam legem [Col. 0019D] despondit. »Quia bene mihi erat tunc,« quandiu praeceptis ejus obedivi. »Magisque nunc« quando propter idolorum culturam variis affligor tribulationibus. Ipsa siquidem plebs Israelitica saepe prosperis elata recedebat a Deo, idola colendo. Iterum autem afflicta calamitatibus, revertebatur ad Deum, qui suscitans eis Salvatorem, liberavit eos. Quae verba et generaliter et specialiter nobis congruunt, qui prosperitatibus elati, non nunquam Dei praeceptis contraimus. Iterum autem afflictionibus attriti, ad nosmetipsos revertimur, et peccasse nos recognoscimus, et ad illius confugimus misericordiam sub cujus protectione nobis bene fuisse recolimus. Sic plerumque solet accidere his, qui in saeculo positi, divitias et [Col. 0020A] honores appetunt mundi, sed ne ad has possint pervenire, diversis adeo anguntur tribulationibus, ut velint nolint saeculum relinquant: et postpositis curis temporalibus, quas adipisci nequaquam ad libitum suum valent, in monasterium confugiunt. Et qui prius contristabantur quod non omnia quae vellent habebant, gaudent contenti esse cibo et vestimento, secundum Apostolum, et Deo in paupertate servire, qui ante mundo et concupiscentiis ejus serviebant.

»Et haec nescivit, quia dedi ei frumentum et vinum et oleum et argentum, et multiplicavi ei aurum, quae fecerunt Baal.« Dictum est superius quod populus Israeliticus omnia bona temporalia quae a Deo perceperat idolis deputavit, nesciens quod Deus omnipotens omnibus his abundare eum fecerit. Unde [Col. 0020B] et relicto Deo, ex auro et argento quod ad ornatum decoris acceperant, fecerunt sibi Baal idolum Sidoniorum, quod Ezechiel propheta plenius in suo volumine describit. Si autem spiritualiter haec verba voluerimus intelligere, per frumentum legem debemus accipere, qua pasci debuerant; per vinum, spiritualem laetitiam, quam non in temporalibus bonis, sed in Deo habere debuerant; per oleum autem, sensus illiminationem; per argentum, nitorem eloquentiae, de qua scriptum est: »Argentum igne examinatum, eloquia Domini eloquia casta;« per aurum vero, praeceptum dilectionis Dei et proximi, in quibus omnibus cum Deum glorificare debuerit, daemones venerari maluerit quam Deum

»Idcirco,« inquit Dominus, »convertar« a mea [Col. 0020C] scilicet clementia ad crudelitatem, »et sumam frumentum meum in tempore suo, et vinum meum in tempore suo.« Tempus harum frugum est, quando ad maturitatem perductae colliguntur, et in cellariis per totum annum victum ministraturae reconduntur. Si autem tunc temporis, instante videlicet maturitate, hominibus qui ea colligere debuerant, auferuntur, gravissimo affliguntur moerore. Minatur autem hoc se ablaturum a Judaeis, ut per totum annum patiantur inopiam famis. Saepe enim Deus propter peccata hominum, tempore messis et vindemiae immittit tempestatem, et paratos ad colligendum fructus aufert. »Et liberabo lanam meam et linum meum, quae operiebant ignominiam ejus.« Falso in quibusdam codicibus habetur, librabo, unde [Col. 0020D] liberabo est legendum. Quasi enim sub sua servitute habebant linum et lanam, cum ipsi essent servi diaboli, idcirco dicit Deus: Liberabo linum meum et lanam meam, ne ab iniquis possideantur dominis. Porro ignominia quam haec operiebant, idola eorum intelliguntur, quorum altaria vario vestimentorum decorabant ornamento. Spiritualiter vestimenta ista significant Dei auxilium et angelorum custodiam, quae omnia aufert ab eis Deus, ut qui ex his non senserant datorem, relicti in sua iniquitate tradantur diabolo aeternaliter cruciandi.

»Et tunc revelabo stultitiam ejus in oculis amatorum illius.« Stultitiam appellat idola, quae in templo posuerant: amatores autem Chaldaeos vel Assyrios [Col. 0021A] et Idumaeos appellat, cum quibus longo tempore pacem habuerant, in quorum oculis stultitia Judaeorum revelata est, quando capta Hierusalem temploque subverso, videntes jam dicti hostes imagines Cherubin et idolum Baal, coeperunt dicere: Ecce Israelitae, sicut omnes gentes, idola venerantur, quam ob rem merito suae iniquitatis nostrae subjiciuntur potestati. »Et vir non eruet eam de manu mea.« Hoc est, nullius vi aut fortitudine poterit liberari de manu mea, sed justo judicio tradam eam hostibus, et in captivitatem duci faciam.

»Et cessare faciam omne gaudium ejus.« Hoc et in illis impletum est, qui ab Assyriis et Chaldaeis ducti sunt captivi, ubi omnem perdiderant laetitiam: et post in illis qui a Domino audierant: »Auferetur [Col. 0021B] a vobis regnum Dei.« et: »Relinquetur vobis domus vestra deserta.« »Solemnitatem ejus, neomeniam ejus, sabbatum ejus, et omnis festa temporum ejus,« subauditur, cessare faciam. Cum dicit solemnitatem, unam pro omnibus ponit. Vel certe in hoc speciali nomine vult intelligi festivitatem Paschae, quam illi in memoriam suae liberationis honorifice celebrare consueverant. Neomeniam autem appellat innovationem lunae, quomodo illi in initio singulorum mensium hujusmodi festivitatem cum gaudio colebant. In sabbatis quoque vacabant otio et epulis. Habebant etiam et alias festivitates, id est, Pentecosten, solemnitatem Tabernaculorum, et dedicationem templi, aliaque his similia, quae omnia ablata sunt ab illis, quando in captivitate positi, nec praedictas [Col. 0021C] festivitates cum gaudio secundum ritum suum celebrare, nec otio vacare permittebantur. Quae omnia ab illis ablata nunc spiritualiter celebrantur in Ecclesia.

»Et corrumpam vineam ejus, et ficum ejus,« grandine scilicet atque ariditate et gelu, ut nullam habeat arborem fructiferam. Spiritualiter per vineam, laetitiam cordis significat; per ficum autem, dulcedinem ac suavitatem debemus intelligere, quae ablata sunt ab eis. Unde et in moerore et in amaritudine versantur, de quibus dixit: »Mercedes hae meae sunt, quas dederunt mihi amatores mei.« Reddit causam cur superius abstulerit eis bona dicta, eo quod dixit, »Mercedes hae meae sunt,« etc. Putabat enim haec sibi a daemonibus dari pro mercede, [Col. 0021D] quia colebat idola. »Et ponam eam in saltum« ut jam non habeat arbores pomiferas, sed in solitudinem penitus redigatur. Quod ex parte quidem ab Assyriis et Chaldaeis, plenius tamen completum constat a Romanis, qui eorum terram destruentes redegerunt in solitudinem, ipsos quoque ultima captivitate exsules a sua terra reddiderunt. Hinc est quod sequitur, »et comedet eam bestia agri,« hoc est, Romanorum exercitus. De hac bestia Psalmista dicit: Exterminavit eam aper de sylva. Vel certe hanc bestiam possumus intelligere diabolum, qui eos comedit, quando ad suam traxit culturam, pro qua exterminium postea passi sunt. Quae de Judaeis dicta sunt, possunt et de haeriticis accipi, qui dum de [Col. 0022A] Ecclesia egrediuntur a Deo derelicti, eorum stultitia revelatur his qui prius amatores illorum exstiterant, et traditi bestiae, id est diabolo, ejus morsibus lacerati, perpetua morte puniuntur.

»Et visitabo super eam dies Baalim, quibus accendebat incensum, et ornabatur in aure sua et monili suo, et ibat post amatores suos, et mei obliviscebatur, dicit Dominus.« Servat adhuc personam mulieris meretricis, quae ornatur auro et gemmis ut placeat amatoribus suis, et quidquid pulchritudinis non habet per naturam, arte conquirit. Visitabo, inquit, super dies Baalim, id est, pro diebus quibus Baal coluit, adducam super eam afflictionem tribulationis. Hic enim in malum ponitur visitatio, pro angustia scilicet tribulationis, interfectionis et [Col. 0022B] captivitatis, quae propter idolorum culturam venerunt super Judaeos. Caeterum in bonum ponitur visitatio, ut est illud: »Visitavit nos oriens ex alto;« et: Visita nos in salutari tuo. »Visitabo (inquit) super eam,« haud dubium quin Judaeam, »dies Baalim,« quibus videlicet diebus accendebat incensum non Deo, sed daemonibus. Baal numero singulari, Baalim vero plurali, masculino genere eadem idola nominantur. Ubicunque enim in fine Hebraici sermonis im syllaba reperitur, numerus pluralis est generis masculini. Ubi autem oth, ut sabaoth, numerus pluralis est in genere feminino. Unde cherubim et seraphim pluralis est numeri, generis masculini; sabaoth autem, quod interpretatur militiarum, vel exercituum, sive virtutum, plurali numero genere feminino. [Col. 0022C] Ergo et Baalim masculino genere numero sunt pluralia, licet quidam male legant genere feminino. Ornabatur autem plebs Judaica in aure sua et monili suo, ut placeret amatoribus suis, id est daemonibus; quae ad hoc aures ornare debuerat, ut spiritualia praecepta Dei corde conciperet; et collum, ut aliis ipsa praedicaret. Haec vero ideo gessit, quia sequendo daemones Dei oblita est, qui ejus vir esse debuerat. Sed haeretici immolabant Baalim incensum, quando perversa dogmata, quae ipsi sibi tanquam idola finxerunt, sequuntur. Ornant quoque aures suas, quibus verba audiuntur; et collum, quo proferuntur, ut eloquii venustate illis quos ceperint, placeant. Nam et per monilia intelliguntur verba divina, de quibus Ecclesiae dicitur: Collum tuum sicut monilia, quae [Col. 0022D] non facerent, nisi Dei obliviscerentur.

»Propter hoc, ecce ego lactabo eam, et adducam eam in solitudinem.« Quia Dominus misericors est et miserator. Licet superius comminatus fuerit mala, tamen ne desperet eadem plebs, promittit ei salutem, dicens: »Propter hoc,« scilicet quia misericors sum, »lactabo eam,« id est blandiar illi, ut ad me revertatur. Unde est: »Poenitentiam agite, appropinquabit enim regnum coelorum;« et: »Venite ad me omnes qui laboratis,« etc. »Et ducam eam in solitudinem,« id est liberabo eam iterum de captivitate, sicut prius eduxeram eam de Aegyptiaca servitute; et sicut tunc per solitudinem deserti eduxi illos, protegens et liberans eos ab omni hoste, [Col. 0023A] sic faciam cum eos de terra captivitatis eorum ad proprium reduxero nativitatis solum. »Et loquar ad cor ejus,« mollia scilicet verba et consolatoria illi proferam, ut tristitiam ejus gaudio relevem. Hoc enim significat loqui ad cor. Unde est: Locutus est Sichem ad cor Dinae; et Joseph, postquam a fratribus recognoscitur, loqui ad cor eorum dicitur. Tunc hoc impletum est, quando Filius Dei, qui hic per prophetam loquitur, in carne apparens dicit apostolis, immo omnibus discipulis suis ex ea gente in se credentibus: Jam non dicam vos servos, sed amicos meos; quos etiam filios vocat, dicens: Filioli, adhuc vobiscum sum.

»Et dabo ei vinitores ex eodem loco.« Quae sit haec vinea, Isaias ostendit, qui dicit: Vinea Domini sabaoth, [Col. 0023B] domus Israel est. Et David: Vineam de Aegypto transtulisti. Huic vinitores dati sunt, primum egredienti de Aegypto Moyses et Aaron, et caeteri qui tunc temporis verbo et exemplo boni operatores eamdem excoluerant vineam, deinde regredienti de captivitate Chaldaica Zorobabel, Jesus et Nehemias, atque Esdras, caeterique prophetae, qui boni ejus cultores exstitere. Post quoque in suo adventu optimos illi dedit vinitores, apostolos videlicet, qui omnes ex eodem loco fuerunt, hoc est ex eadem Israelitica plebe. »Et vallem Achor ad aperiendam spem.« Hic necesse est ut veteris recordemur historiae. Legimus quippe in libro Jesu Nave, quod cum filii Israel cepissent Hierico, anathematizavit eam Josue, omniaque quae erant in ea, quodque Achar filius [Col. 0023C] Charmi, videns quaedam inter spolia civitatis quae sibi placita fuere, tulerit de anathemate. Cumque non possent filii Israel hostibus resistere, consuluissentque Dominum super hoc, et illo respondente quod dediti essent in hoc quod fecerat Achar, fecit eum Josue lapidari ab omnibus filiis Israel, locusque occisionis ejus vocatus est vallis Achor, hoc est vallis conturbationis, eo quod dixerit Josue: Quia conturbasti nos, exturbet te Dominus in die hac. Post cujus interfectionem aperta est filiis Israel spes victoriae futurae, pergentesque ceperunt oppidum Hai, interfectis habitatoribus ejus; et moeror eorum in gaudium versus est, ibique spem sumpserunt ubi fuerat desperatio. Sed quia hoc, ut dictum est, factum constat fuisse, videamus quid sibi velint verba [Col. 0023D] prophetica, qui haec de futuro vaticinatur, dicens: »Et vallem Achor ad aperiendam spem.« Sciendum ergo, quia sicut tunc postquam interfectus est Achar, Judaei sumpserunt spem vincendi hostes, nec ea frustrati sunt; sic nimirum postquam Hierusalem destructa est a Romanis, templumque succensum, et ipsi Judaei interempti et in totum mundum sunt captivati; apostolis caeterisque credentibus aperta est spes victoriae, quia totum mundum fidei Christi subjugaverunt, quodque in umbra praecesserat, id est illud templum et omnium caeremoniarum observationes in spiritualem verterunt intelligentiam, sicut nunc agitur in Ecclesia a fidelibus. Et haec fuit eorum spes victoriae, de qua hic dicitur: »Et vallem [Col. 0024A] Achor ad aperiendam spem,« subauditur dabo.

»Et canet ibi juxta dies juventutis suae, et juxta dies ascensionis suae de terra Aegypti.« Etiam nunc historiae similitudinem conservat. In Exodo legitur, quod submerso Pharaone et equitatu illius in mari Rubro, filii Israel cecinerunt Domino canticum, dicentes: »Cantemus Domino,« etc. Quod tempus juventutis illius appellatur dies, eo quod tunc idem populus in fide et religione cresceret Dei, nam ante idola colebant, id est vitulos Aegyptiorum. Unde postea vitulum fabricati sunt, dicentes: »Isti sunt dii tui, Israel,« etc. Et congrue dicitur: »Juxta dies ascensionis suae de terra Aegypti,« quia Aegyptus in planitie, terra autem repromissionis est montuosa. Ideoque de Aegypto in Judaeam pergentes, [Col. 0024B] ascendere dicuntur, sicut et frequenter eis a Domino dicitur: Ego vos ascendere feci de terra Aegypti. Sed jam mysterium videamus. Aegyptus, quae interpretatur tenebrae vel moeror, infidelitatem significat Judaeorum, mare Rubrum baptismum, quod Dominicae passionis fide consecratur; Pharao et exercitus ejus submersus in mari Rubro, diabolum signat et originalia peccata, quae in baptismo submerguntur: desertum illud, per quod post mare Rubrum transeuntes pasti sunt manna et aqua de petra, et sic demum ad terram repromissionis pervenerunt, typum praesentis vitae gessit, in qua fideles percipiunt manna et aquam de petra, id est corpus et sanguinem Christi, vel doctrinam divini eloquii. Terra autem repromissionis, coelestem significat patriam, [Col. 0024C] ad quam post baptismum et laborem hujus vitae pervenitur. Promittitur ergo Synagogae credentium, quia sicut tunc credentes ex Aegypto post interitum Pharaonis cecinerunt filii Israel carmen Domino, sic ipsa de tenebris infidelitatis egressa, post necem diaboli et vitiorum compressionem, cum gaudio et laetitia transiet spirituali ad coelestem patriam, ubi est terra viventium. Et recte de Aegypto pergentes ascendere dicuntur, quia tunc bene ascendimus, quando a terrenis ad coelestia, a vitiis ad virtutes transmigrare studemus.

»Et erit in die illa, ait Dominus, vocabit me vir omnis, et non vocabit me ultra Baalim. Et auferam nomen Baalim de ore ejus, et non recordabitur ultra nominis eorum.« De nomine Baalim juxta litteram [Col. 0024D] hoc dicendum est: Belus pater fuit Nini primi regis Assyriorum, qui ex nomine suo civitatem a se aedificatam appellavit Ninum, quam Hebraei et nostri Ninivem vocant. Qui patrem suum Belum in deum transferens, simulacrum fecit, quod Bel voluit nominari et ab omnibus adorari. Quo nomine a Babyloniis vocatur, sicut in Daniele legitur: a Sidoniis autem et Phoenicibus Baal, ab Hebraeis vero Beelzebub ob spurcitiam et sordes immolatitii cruoris vocatur; id est, muscarum vir, sive habens muscas, et quia in multis colebatur locis, idcirco pluraliter Baalim enuntiatur. Sed jam nunc videamus quid haec verba Domini significent, quibus de fideli populo loquitur, dicens: Non vocabit me ultra Baalim [Col. 0025A] Baalim (ut diximus) idem est quod Baal, et interpretatur Baal habens, Baalim vero habens me. Unde Hebraeae et Syrae mulieres maritos suos hoc nomine vocant, dicentes: Baal meus, hoc est habens me; et est sensus, habens me in conjugio. Est et aliud nomen in eadem lingua sub eadem significatione, id est Is, quod similiter sonat vir. Unde et mulier ab eis Issa nominatur, quasi virago, eo quod a viro suo sumpta sit. Quae ergo nolunt de suis dicere maritis Baal, sive Baalim, dicunt alio nomine Is meus, id est vir meus, scilicet habens me in conjugio. Quod itaque hic dicit Dominus: »non vocabit me Baalim,« sed vocabit me vir meus, ita est intelligendum, quia volens me ostendere suum virum, nequaquam vocabit me Baalim, quod bene dici poterat, sed vocabit [Col. 0025B] me Is, id est vir meus. In tantum enim Deus odio habet nomina idolorum, ut nec recordari quidem electos suos velit, nominum eorum, ideoque dicit de fideli populo: Non vocabit me ultra Baalim, propter ambiguitatem verbi, ne, dum aliud loquitur, aliud recordetur, et virum nominans, idolum cogitet. Unde et subditur: »Et auferam nomina Baalim« de ore ejus, et non recordabitur ultra nominis eorum.

»Et percutiam cum eis foedus in die illa, cum bestia agri, et cum volucre coeli, et cum reptili terrae.« Jam hic aperte describitur conjunctio Judaeorum et gentium in unitate fidei Christi, qui ante adventum ejus dissidentes erant ab invicem. Unde et Judaei gentiles a consortio suo repellebant; postea autem [Col. 0025C] in unum Christi ovile convenientes, jam in una fide Dei omnipotentis pacem et fraternam dilectionem se gloriantur habere. Hinc Isaias eidem populo dicit: Advena quondam tuus adjungetur tibi, ut non jam sit advena, sed recognoscatur frater. Nomine enim bestiarum, volucrum, et serpentium, gentiles exprimuntur qui haec pro Deo colebant. Verum ab his expurgati, jam non his nominibus appellantur, sed homines rationabiles. Unde cum Petrus linteum ad se missum de coelo vidisset, in quo bestiae, volucres atque serpentes monstrabantur, et audiret se illa occidere et manducare debere, respondissetque: »Absit, Domine, quia nunquam commune aut immundum intravit in os meum,« dictum est ei: »Quod Deus purificavit, tu ne commune dixeris.«

[Col. 0025D] »Et pharetram, et arcum, et gladium, et bellum conteram de terra.« Id est, pacem et tranquillitatem summam dabo in terra, hoc est in Ecclesia. Licet enim multa bella crebrescant in terra, tamen in comparatione illius temporis magna est pax in hominibus, maxime inter electos, apud quos nullius discordiae fomes locum invenit. De hoc tempore dicit Isaias: Non levabit gens contra gentem gladium, nec exercebuntur ultra ad praelium. »Et dormire eos faciam fiducialiter,« id est securos eos faciam in mea fide et pace requiescere. Vel certe somnus iste intelligitur pausatio electorum, qui modo quiete dormiunt in spe futurae resurrectionis.

»Et sponsabo te mihi in sempiternum, et sponsabo [Col. 0026A] te mihi in justitia et judicio, et in misericordia, et miserationibus, et sponsabo te mihi in fide; et scies quia ego Dominus.« Advertendum quod eamdem plebem ter se promittit sponsaturum. Primo quippe eam despondit in Abraham, cui signaculum circumcisionis dedit ut esset signum inter Deum et semen illius in perpetuum, vel etiam quando eam eduxit de Aegypto. Secundo in monte Sinai, dans ei legem. Unde et hic in secundo loco dicitur: Sponsabo te mihi in justitia, id est in observatione legis, et in judicio mandatorum meorum, ut et juste viveres et discretionem inter bonum et malum scires; et misericordia et miserationibus, ut si propter peccata tua tradita fueris in captivitatem et poenitentiam egeris, iterum misericordiam consequaris. Tertio [Col. 0026B] in adventum Filii Dei, unde et hic dicitur: »Et sponsabo te mihi in fide,« sanctae videlicet Trinitatis. De qua desponsatione dicit Apostolus de Christo loquens: Desponsavi vos uni viro virginem castam exhibere Christo. Et iterum de persona Christi loquens, ait: Desponsavit sibi Ecclesiam non habentem maculam neque rugam. Sed Synagoga ter a Domino desponsata, omnem desponsationem irritam fecit. Unde quia desponsata in Aegypto primam desponsationem non custodivit, et fornicata est ibi deos alienos colendo, rursum per legem et Scripturas sacras prophetarum Veteris Testamenti assumitur, ut quasi sponsalibus secundis firmata, jam ab amplexu non recederet. Tertio autem Jesus Christus Filius Dei et per gratiam sancti Evangelii eam copulare [Col. 0026C] sibi voluit; sed paucis credentibus, maxima eorum par collata sponsalia negligens, in infidelitate permansit, sicut beatus Stephanus eis improperat, dicens: »Vos semper Spiritui sancto restitistis, sicut et patres vestri.« Qui autem receperunt fidem ejus, conjuncti sunt illi vinculo dilectionis, credentes quod ipse Christus Deus esset, quem prius negaverunt. Ex quibus fuerunt illi qui ad praedicationem beati Petri una die quinque millia, et alia die tria millia crediderunt.

»Et erit in die illa: Exaudiam, dicit Dominus, et exaudiam coelos, et illi exaudient terram, et terra exaudiet triticum, et vinum, et oleum, et haec exaudient Jezrael.« Secundum litteram hoc potest intelligi in his verbis: quae bona temporalia promittit Dominus [Col. 0026D] his qui in se credunt. Spiritualiter coeli sunt apostoli, de quibus Psalmista ait: »Coeli enarrant gloriam Dei, etc.« Hi coeli exauditi sunt tempore. Dominicae incarnationis, rogantes pro muliere Chananaea, et pro socru Petri. Isti coeli nunc exaudiunt terram, id est homines in Ecclesia habitantes, et haec terra exaudit triticum, id est, profert simplicem doctrinam Veteris et Novi Testamenti, ut impleatur illud Dominicum: »Beatus ille servus quem constituit Dominus super familiam suam, ut det illis in tempore tritici mensuram.« Exaudiet vinum, hoc est; spiritualem intelligentiam ita praebet, ut sua doctrina laetificet corda audientium. Secundum qualitatem enim auditorum debet formari sermo doctorum. [Col. 0027A] Exaudit quoque et oleum, quia in episcopis et presbyteris dat fidelibus gratiam Spiritus sancti. Et hoc est coelum et terra, apostoli scilicet atque universalis Ecclesia. Et haec exaudient Jezrael, id est semen Verbi Dei perducent ad operationis effectum, ut faciat illud semen fructum centesimum, aliud sexagesimum, aliud tricesimum. Porro quod sequitur:

»Et seminabo eam in terris.« Ad apostolos specialiter pertinet, qui ab Hierusalem seminati sunt, ut sua praedicatione et miraculis, terram (hoc est corda auditorum suorum) facerent fructificare. De quibus scriptum est: Isti sunt semen cui benedixit Dominus. Nam ipsi apostoli et semen sunt, quia dispersi sunt per universum mundum, audientes a Domino, »euntes [Col. 0027B] in mundum universum,« etc. Et ipsi sunt seminatores, juxta illud: »In omnem terram exivit sonus eorum, etc.« »Et miserebor ejus quae fuit absque misericordia,« hoc est Synagogae jam in me credentis, quae prius dum per multa daemonum portenta erraret, eaque pro Deo adoraret, sine misericordia erat.

»Et dicam non populo meo: Populus meus es tu; et ipse dicet mihi: Dominus meus es tu.« Hoc est quod ipse fidelibus suis de eodem populo dicit: Vos estis qui permansistis mecum in tentationibus meis, et ego dispono vobis sicut disposuit mihi Pater meus regnum. Et ipse dicit: »Deus meus es tu,« sicut et Petrus: »Tu es (inquiens) Christus Filius Dei vivi;« et Thomas: »Dominus meus et Deus meus.« [Col. 0027C] Quae verba et specialiter ad decem tribus, et generaliter ad omnes Israelitas possunt referri, ad eos scilicet qui crediderunt.



CAPUT III.

»Et dixit Dominus ad me: Adhuc vade, et dilige mulierem dilectam amico et adulteram: sicut diligit Dominus filios Israel, et ipsi respiciunt ad deos alienos, et diligunt vinacia uvarum.« Per has duas mulieres, id est superiorem fornicariam, quae appellatur Gomer, et istam quae vocatur adultera, debemus intelligere Israel et Judam, id est decem tribus, quae erant in Samaria sub rege Hieroboam, qui fuit de Ephraim; et Juda, qui regnavit in Hierusalem de stirpe David. Has duas mulieres describit Ezechiel [Col. 0027D] sub nomine duarum sororum, Oola videlicet et Ooliba. Quas si diligentius voluerimus distinguere, per priorem, quae fornicaria appellatur, decem tribus: per secundam, quae adultera, Judam possumus intelligere: et tamen generaliter et per illam et per istam, universus populus Israeliticus (sicut in sequentibus quoque monstrabitur) potest accipi. Juxta litteram ita est intelligendum quod dicit, »Adhuc vade, etc.« Sensus est hic: Tu quidem eam diligis, sed ipsa debita vicissitudine non te diligit, quoniam potius tuum negligens amorem adultera est, quia alteri viro copulatur, eumque plus quam te diligit. Ad quod autem ista pertineant, aperitur cum subditur: »Sicut diligit Dominus filios Israel,« id est, sicut [Col. 0028A] tu diligis illam mulierem, et tamen illa plus alium quam te diligit, sic Dominus summo amore filios Israel diligit, sed ipsi eum spernentes »respiciunt ad deos alienos,« hoc est venerantur et colunt eos, »et diligunt vinacia uvarum.« Vinacia appellat quae nos acinos dicimus, id est, folliculos uvarum post expressionem a prelo projectos. Spiritualiter autem, per haec vinacia daemones intelliguntur, qui quandiu in sua dignitate fuerunt, quodammodo uvae erant, hoc est, pinguedine Spiritus sancti referti; postquam vero superbientes contra Deum, similes ei fieri voluerunt, evacuati gratia Spiritus sancti, facti sunt steriles, et veluti ad nihilum utiles, de coelo projecti sunt veteri siccitate marcentes, et nihil antiquae gratiae possidentes. Sic et Judaei ob infidelitatem a [Col. 0028B] Deo derelicti, diligunt daemones omni dulcedine bonitatis evacuatos. Sive pro vinacia possumus intelligere traditiones scribarum et Pharisaeorum, veritatis sensu prorsus vacuas et superstitione plenas; quas ipsi Judaei diligebant, relinquentes traditiones Dei propter traditiones hominum.

»Et fodi eam mihi quindecim argenteis, et coro hordei, et dimidio coro hordei, et dixi ad eam.« Septuaginta interpretes, sicut beatus Hieronymus dicit, pro eo quod nostra interpretatio habet »Fodi,« posuerunt »Conduxi,« quod ad mulierem utique pertinet, quia ad hoc conducitur, ut marito fidem servet, nec alio copuletur illo vivente. Cum autem dicit: Fodi eam mihi in mulierem, ostendit se vineam velle significare, quae (sicut propheta testatur) domus [Col. 0028C] Israel est, de qua scriptum est: Vineam de Aegypto transtulisti. Foditur ergo atque conducitur haec mulier quindecim argenteis, et coro hordei, et dimidio coro hordei, id est quadraginta et quinque modiis, nam corus triginta modios habet, dimidius vero corus quindecim. Et hac mercede conducta, audivit a Domino: »Dies multos exspectabis me: non fornicaberis, et non eris viro.« Hoc est: nec amatoribus turpiter te prostitues, nec mihi viro a quo conducta es legitimo conjungeris, ac ne putes factam tibi injuriam; quia dixi: »Exspectabis me,« paria tibi referam, quia »sed et ego exspectabo te.« Mystice, quindecim denarii ad quintum decimum diem primi mensis, id est Nisan, quo Judaei egressi sunt de Aegypto, percussis primogenitis Aegyptiorum, pertinent. [Col. 0028D] Ipsa enim die, id est quinta decima luna, eduxit eos Dominus de Aegypto, et in suam conduxit servitutem, liberans per occisionem agni ab illata plaga Aegyptiis. Coepitque eos erudire, constituens pro primogenitis filiorum suorum, qui plagam non sensere communem, quinos argenteos siclos conferri in donariis domus Dei. Deinde quadragesimo quinto die, qui intelligitur in quadraginta quinque modiis hordei, pervenerunt ad montem Sinai; altera autem die, praeceptum est Moysi ut se sanctificarent per triduum, et a mulieribus abstinerent, et se praeparent ad accipiendam legem; transactisque tribus diebus, quinquagesimo die Moyses Decalogum legis accepit. Qui ergo quadragesimo quinto die ad eum [Col. 0029A] pervenerunt locum in quo legem acceperunt, bene quadraginta quinque modiis hordei fuisse referuntur conducti. Quod autem sequitur: »Dies multos exspectabis me,« ad praesens pertinet tempus, quo populus Judaeorum, qui quondam quindecim argenteis et quadraginta quinque modiis hordei conductus, post incarnationem Domini ejusdem videlicet sponsi adventum viri sui exspectat, donec (ut Apostolus dicit) »plenitudo gentium introeat, et sic omnis Israel salvus fiat.« Quod vero dicit: »non fornicaberis, et non eris viro,« hoc ostendit quod interim modo idolis non servit, nec tamen habet Deum, sed et amatoribus et viro spoliata est; et quia virum non habet, nec vescitur modo cibo hominum, id est, frumento, sed hordeo irrationabilium jumentorum, quia videlicet [Col. 0029B] spiritualem sensum vivificantem non capit, sed occidentem litteram sequitur. Quodque additur, »sed et ego exspectabo te,« ad eos pertinet qui exspectant ad hoc ut in fine saeculi credentes recipiantur ad amplexum Christi, quando ex Judaeis et gentibus fiet unus grex, unum habens pastorem, qui de se dicit: »Ego sum pastor bonus.«

»Quia dies multos sedebunt filii Israel sine rege, et sine principe, et sine sacrificio, et sine altari, et sine ephod, et sine theraphim.« Judaei autem haec omnia ad septuaginta annos suae captivitatis referunt; sed melius est, ut beatus Hieronymus dicit, de praesenti tempore, vel de ultima Judaeorum conversione intelligi quae dicuntur. Jam enim in his verbis ea quae superius dicta sunt intelliguntur: quia dies multos [Col. 0029C] exspectabis me, non fornicaberis. Modo namque sedent, hoc est habitant Judaei contracti, quia status rectitudinem amiserunt, et sunt sine rege Christo, qui loquitur: »Ego autem constitutus sum rex ab eo,« »et sine principe,« id est, ipso Salvatore, vel etiam pontifice et sacerdote, de quo scriptum est: »Principem populi tui non maledices.« Sunt etiam »sine sacrificio, et sine altari,« quia perdito loco ubi templum et altare habuerant, de quo eis in lege praecipiebatur: In loco quem elegerit Dominus, immolabitis ei, et non in omni loco, nequaquam legales victimas offerunt. »Et sine ephod.« Ephod proprie superhumerale vocatur, sed hic pro omni vestimento accipitur. Aliquando autem ponitur et pro lineis vestimentis, sicut de Samuele legimus, quia indutus ephod lineo [Col. 0029D] erat. Theraphim proprie appellantur figurae et simulacra, quae non possunt in praesenti loco duntaxat, cherubin et seraphin, sive alia quae in templo ornamenta fieri jussa sunt, dici, sed hic pro omni ornamento sacerdotali positum noverimus. Haec omnia postquam perdiderunt Judaei, spiritualiter nobis data sunt in Ecclesia. Nos enim verum regem et sacerdotem habemus Christum, qui »est sacerdos in aeternum secundum ordinem Melchisedech;« habemus sacrificium verum corporis et sanguinis Domini; habemus et ephod, hoc est vestimentum innocentiae et simplicitatis, facti ipsi sacerdotes et reges, juxta quod Petrus dicit: »Vos genus electum, regale sacerdotium, gens sancta.« Habemus et theraphim, hoc est [Col. 0030A] signum et memoriam Dei expressam in cordibus nostris, juxta quod eidem decantamus: »Signatum est super nos lumen vultus tui, Domine.«

»Et post haec revertentur filii Israel, et quaerent Dominum Deum suum, et David regem suum.« Post haec, id est, postquam haec omnia impleta fuerint, dum plenitudo gentium intraverit, revertentur filii Israel per praedicationem Eliae et Enoch, et quaerent Dominum Deum suum, et David regem suum, id est Patrem et Filium ejus Jesum Christum, Filium ejus unum Deum corde et ore et opere confitentes. »Et pavebunt ad Dominum, et ad bonum ejus in novissimo dierum.« Spiritum videlicet sanctum, qui non extra Patrem et Filium, sed simul cum Patre et Filio unus est Deus. De quo dicit discipulis suis: »Si vos, [Col. 0030B] cum sitis mali, nostis bona dare filiis vestris, quanto magis Pater vester de coelo dabit Spiritum bonum petentibus se!«



CAPUT IV.

»Audite verbum Domini, filii Israel, quia judicium Domino cum habitatoribus terrae.« Haec verba proprie ad eos pertinent, qui in adventu Filii Dei sunt reperti, licet et juxta litteram eis possint aptari, qui tunc temporis in decem et duabus tribubus commorabantur, quibus et propheta haec loquitur, ostendens non frustra iratum Deum, tam gravia comminari et inferre supplicia quae superius dicta sunt, ut scilicet essent sine rege, caeterisque in quibus eatenus gloriati fuerant. Sed quia erant sine veritate, et sine [Col. 0030C] misericordia, et sine scientia Dei, et maledictum, et mendacium, et homicidium, caeteraque multa inundaverant, idcirco Dei judicio justo, ab habitatoribus illius terrae haec omnia ablata, ipsique captivitati sunt traditi, augentes peccata peccatis, et novis vetera cumulantes. Ut autem diximus, maxime ad eos referuntur, qui Deum in carne viderunt et audierunt, sed in eum credere noluerunt, sed ad eorum posteros. Dicitur namque eis: »Audite verbum Domini, filii Israel,« quia judicium Domino cum habitatoribus terrae, hoc est cum Judaeis semper terrena desiderantibus, quibus contrarii sunt illi qui coelestes appellantur, qui se peregrinos et advenas in hac vita considerantes ad coelestia tendunt. Cum his habitatoribus terrae judicium agit, id est, damnationi [Col. 0030D] aeternae eos tradi promittit. Quare autem hoc faciat aperit, subjungens, »Non est enim veritas,« sed unusquisque cum proximo suo loquitur mendacium. Vel non est veritas, quia ille qui de se dicit: »Ego sum veritas,« non habitat in cordibus eorum. »Et non est misericordia,« quia subditos persequuntur, et pupillo ac viduae non miserentur. Unde etiam nec ipsi Christo pepercerunt, sed veluti canes rabidissimi contra eum ora sua aperuerunt, dicentes: »Reus est mortis,« et: »Crucifige, crucifige.« »Et non est scientia Dei.« Hoc est, fides et cognitio nominis Dei non est in cordibus eorum, qui terrena solummodo sapiunt. Vel certe scientia, id est sapientia Dei patris, qui de se dicit per Salomonem: »Ego sapientia habito in consilio, [Col. 0031A] et eruditis intersum cogitationibus.« Et de quo Apostolus, »Christum inquit Dei virtutem et Dei sapientiam.« Non habitat in terra, hoc est, non requiescit in illorum mentibus, qui ab ejus fide sunt alieni. De quibus adhuc sequitur.

»Maledictum, et mendacium, et homicidium, et furtum, et adulterium inundaverunt.« Maledictum pertinet ad eorum convicia et opprobria, qui contra Deum tumebant, dicentes: »Daemonium habes,« et, »Samaritanus es,« et caetera talia. Mendacium ad hoc quod dixerunt: »Reus est mortis,« et, »Hic est vorator et potator vini.« Homicidium ad hoc quod ipsum morti tradiderunt et omnes prophetas, sicut ipse eis improperat dicens: Et vos implete mensuram patrum vestrorum. »Ecce ego mitto ad vos prophetas [Col. 0031B] et sapientes et scribas,« etc. Et beatus Stephanus: »Quem (inquit) prophetarum non sunt persecuti patres vestri? Et occiderunt eos qui praenuntiabant de adventu Justi, cujus vos nunc proditores et homicidae fuistis.« Furtum pertinet ad hoc, quod seipsos et filios suos furati sunt, dicentes: »Sanguis ejus super nos et super filios nostros.« Vel quando ipsum Christum emerunt furtim triginta argenteis. Adulterium, ad immunditiam vel ad idololatriam. Haec omnia in Judaeis inundaverant, id est abundaverant. Per verbum enim inundationis, magnitudinem scelerum ostendit. »Et sanguis sanguinem tetigit.« Sanguis sanguinem tangit, cum homicidium homicidio jungitur, et cum peccatum peccato augetur. Sanguinis enim nomine peccatum designatur, ut est illud: [Col. 0031C] »Libera me de sanguinibus.«

»Propter hoc lugebit terra, et infirmabitur omnis qui habitat in ea, in bestia agri, et in volucre coeli: sed et pisces maris congregabuntur.« Propter hoc, quia pro bonis operibus vitia superius dicta inundaverunt, lugebit terra. Terra lugere videtur quando inculta remanet, sublatis habitatoribus, et quae antea suis laetos proferebat fructus, incipit vepres procreare et spinas. Ideoque in hoc loco desolatio decem et duarum tribuum exprimitur, cum dicitur: »Lugebit terra.« Sive per terram ipsos Judaeos possumus intelligere, terram quaerentes, et terrena sapientes. Unde et statim sequitur: »Et infirmabitur omnis qui habitat in ea,« hoc est, qui per amorem et desiderium ibi manet. Comprehensi enim ab hostibus, [Col. 0031D] luxerunt et infirmati sunt, quoniam ea quae summo amore dilexerant, et in quibus gloriati fuerant, amittebant. »In bestia agri, et in volucre coeli.« Naturale est, ut beatus Hieronymus dicit, ut si terra ab habitatoribus suis fuerit derelicta, bestiae quoque et aves ab ea deficiant. Altiori autem sensu, per bestias agri, feroces populos, et bestiali stoliditate pressos significat; per volucres vero, superbos, et elatos, ac leves possumus intelligere, quales erant ipsi Judaei, de meritorum dignitate jactantes, et alios despicientes; per pisces maris, ipsi non inconvenienter accipiuntur qui in profunditate vitiorum et in tenebris peccatorum conversabantur. Sive per pisces, philosophos mundi intelligamus, in exquirendis rerum [Col. 0032A] temporalium profundis quaestionibus desudantes. »Pisces (inquit) maris congregabuntur,« subauditur in mortem. Unde et alia translatio habet: Pisces maris deficient.

»Verumtamen unusquisque non judicet; et non arguatur vir.« Provocaverat eos superius ad judicium, ut cognoscerent se ex veritate judicatos, et non per potentiam Dei oppressos, sed propter peccata praeterita hostibus traditos. Verum quia deteriores effecti sunt, tantae erant imprudentiae, ut ne convicti quidem verecundiam haberent. Prohibet a justis judicari injustos et argui, quia indigni sunt correptionem suscipere. Unusquisque (inquit) justus non judicet injustum, et non arguatur vir impius a pio, quod utique enormitate scelerum ipsi impii et [Col. 0032B] injusti non merentur. »Populus enim tuus, sicut hi qui contradicunt sacerdoti.« Et est sensus: Sicut plebecula inobediens est sacerdoti, cujus non vult obsequi mandatis, et sicuti discipulus inobediens magistro, sic populus tuus contradicit verbis oris mei, et ideo non est dignus vel a propheta, vel a quolibet redargui justo.

»Et corrues hodie, et corruet etiam propheta tecum.« Superius ad prophetam locutus est de populo, nunc autem ad ipsum populum, decem videlicet tribus, vertit sermonem, dicens: »Corrues hodie,« id est in praesenti tempore, vel certe in aperta luce, et in omnium oculis duceris in captivitatem. »Et corruet etiam propheta tecum.« Duobus modis possumus hic prophetam intelligere, vel falsum videlicet [Col. 0032C] prophetam, quia aequivocum nomen est, vel etiam prophetalem dignitatem, quia decem tribus post captivitatem non legimus habuisse prophetam. Quandiu enim non sunt captae decem tribus, habuerunt Eliam prophetam et Elisaeum, caeterosque filios prophetarum, qui prophetaverunt in Samaria. Et quidem duae tribus in ipsa captivitate et postea habuere prophetas. Decem vero, postquam translatae sunt in Medos et in Persas, neminem referuntur habuisse prophetam. Ideoque eis dicitur: »Corruet etiam propheta tecum,« id est, dignitas prophetalis a te peribit; vel falsi prophetae, qui vobis falsam prophetiam resolvebant, una vobiscum peribunt. »Et nocte feci tacere matrem tuam.« Mater ipsa Judaica plebs in generalitate appellatur. Filii hujus matris [Col. 0032D] vel singuli e populo, vel hi qui per oppida villasque erant dispersi. In nocte ergo, id est, in tenebris captivitatis et moeroris et prementis angustiae, feci tacere matrem tuam, quia non est ausa dolere malum suum coram hostibus.

»Conticuit populus meus, eo quod non habuerit scientiam.« Hoc est, comprehensus ab hostibus silentio tabuit, non audens eis repugnare. Et redditur causa cur sanctum sit ei, scilicet eo quod non habuerit scientiam legis Dei, et praecepta Dei non servaverit, ut illi serviret et idola contemneret. Quia enim prius a laudibus Dei os clauserat, juste ad hanc devenit miseriam, ut nec malum suum inter hostes deflere auderet. »Quia tu scientiam repulisti, repellam te, [Col. 0033A] ne sacerdotio fungaris mihi.« Repulit ipsa plebs scientiam, hoc est Deum, quando stultissima mente opus manuum suarum coepit adorare, Factoremque coeli et terrae deserens, vitulos aureos venerata est in Dan et in Bethel, ideoque repulsa est, ne essent ex ea sacerdotes in domo Domini, sed potius in delubris idolorum. »Et oblita es legis Dei tui,« quae prohibet deos alienos adorare, »Obliviscar filiorum tuorum et ego,« tradens eos aeternae captivitati, nec miserebor eorum, ut olim misertus sum patrum eorum in deserto. Qui enim ignorat, ignorabitur. Haec omnia possunt et ad haereticos referri, qui reliquerunt domum David et Jerusalem, id est Christum et Ecclesiam. Et ideo aeterna nocte cooperti, conticescunt a Dei laudibus, sicut scriptum est: »In inferno [Col. 0033B] autem quis confitebitur tibi?« Et hoc propterea, quia non habuerunt scientiam Dei, id est Christum, ut rectam fidem ejus crederent. Unde et merito a Domino repelluntur, ne sacerdotio fungantur ei. Sacerdotio ejus, quia plerumque tales immatura morte ab hac vita subtracti, aeternaliter pereunt, ne vel ipsi indigne corpus et sanguinem Domini attrectantes, aliis sint offendiculum, vel mala sua doctrina causa perditionis multis diu vivendo existant. Quorum etiam filii a Deo oblivisci dicuntur, id est, hi qui ab illorum perversa doctrina generati sunt, quia simul cum patribus perpetuae damnationi tradentur.

»Secundum multitudinem eorum, sic peccaverunt mihi.« Id est, quot homines habuit Israel, tot aras [Col. 0033C] instruxit daemonibus, in quorum victimis peccaverunt mihi. »Gloriam eorum in ignominiam commutabo.« Gloriam eorum idolum appellat, in quo gloriabantur, et in cujus veneratione laetabantur, quod tunc in ignominiam commutatum est, quoniam pro ipso scelere simul cum ipso ducti sunt in captivitatem.

»Peccata populi mei comedent.« Dupliciter haec sententia intelligenda est: Peccata populi sacerdotes comedent, id est, sacrificia pro peccatis hominum oblata. Ea quippe, vel quae tunc offerebantur, vel nunc in templo Domini offeruntur, in usus transeunt sacerdotum. Unde et in canonibus dicitur, ut laici de consecratis non comedant. Sed et illi qui eleemosynas aliorum comedunt, nisi digne pro eis [Col. 0033D] oraverint, Judaeis similes sunt. Qui vero digne pro eis orant, operibus manuum suarum vivunt. Sive peccata populi sacerdotes comedunt, quia cum male agentibus adulantur, eorum peccata sibi assumunt. Qui enim alterius peccatis consentiunt, participes eorumdem peccaminum fiunt; quoniam cum eos peccare conspexerint, non solum non arguunt, sed laudibus peccantes attollunt. Unde subditur: »et ad iniquitatem eorum sublevabunt animas eorum.« Dum illi peccatis deservirent, sacerdotes sublevabant animas eorum, dicentes: Quoniam populus Dei estis, ex genere Abraham descendistis, propter illius amicitiam parcet vobis Deus, si peccaveritis ei. Quorum verbis accipientes illi fiduciam, audacter peccabant [Col. 0034A] erecti in superbiam, vel etiam falsa adulatione peccantes decipiebant, dicentes: Dimissa sunt vobis peccata vestra. Sicque animas illorum sublevabant, quoniam eorum verbis plus quam suae conscientiae credentes, cum peccatores essent, justos se esse aestimabant. Unde est: »Popule meus, qui te beatum dicunt, ipsi te decipiunt.«

»Et erit sicut populus, sic sacerdos.« Id est, quia aequaliter peccant, aequaliter indignantis Dei sententiam sustinebunt. Sacerdotes autem isti, quibus aeque ut populo mala eventura a Domino praedicuntur, non erant de tribu Levi, sed ex quacunque tribu venientes implebant manum suam auro vel argento, dantes munera regibus decem tribuum, fiebant sacerdotes in templis idolorum. Sed et sacerdos [Col. 0034B] et praelatus quilibet, qui mala aliorum sibi assumit, eis adulando aequalis efficitur, ideoque aeque cum eis damnabitur. »Et visitabo super eum,« id est sacerdotem, »vias ejus.« Omnia videlicet opera ejus puniam, quia visitabo, hic pro afflictione ponitur et tormento. »Et cogitationes ejus reddam ei.« Quia non solum pro malis operibus, verum etiam pro pessimis cogitationibus, quibus ut talia facerent tractaverunt, poenas luent. De haereticis facilis intelligentia est, quod quanto plures fuerunt, tanto magis delinquant Domino, et juxta suum numerum multiplicant varia dogmata errorum quorum gloria, id est, sapientiae et Christianitatis dignitas in ignominiam commutatur, quando pro praeteritis peccatis justo Dei judicio in errores varios labi permittuntur, [Col. 0034C] pro quibus demum et aeternis suppliciis tradantur. De quibus dicit Apostolus: Tradidit illos Deus in reprobum sensum, ut faciant quae non conveniunt. Qui peccata populi comedunt, quando et placentia loquuntur, et per dulces sermones decipiunt corda credentium, et devorant domos viduarum. Cum enim viderint alios delinquentes, aiunt, nihil aliud quaerit Deus, nisi fidei veritatem, quam si custodieritis, non curat quid agatis, male intelligentes illud Dominicum: »Qui crediderit et baptizatus fuerit, salvus erit.« Dumque haec dicunt, in iniquitatibus eorum sublevabunt animas eorum, ut non solum non agant poenitentiam nec humilientur, sed etiam gaudeant in sceleribus suis, et erecta gradiantur cervice. Unde et populus et sacerdos, id est, hi qui docti sunt et [Col. 0034D] hi qui docuerunt pari judicio constringentur, cum non modo pro factis, verum etiam pro cogitationibus malis debitae poenae illis redditae sint.

»Et comedent, et non saturabuntur;« id est, mala opera exercebunt, et non implebuntur: quia luxuriosi et avari nunquam malitia sua saturabuntur. Econtrario autem: »Beati qui esuriunt et sitiunt justitiam, quoniam ipsi saturabuntur.« Illi scilicet de quibus Propheta dicit: »Edent pauperes, et saturabuntur.« Sicut enim justitia saturat, sic iniquitas substantiam non habens, vana comedentes fraude deludit, et uteros devorantium vacuos derelinquit, id est sensus: »Fornicati sunt, et non cessaverunt.« Subauditur fornicari, quia utres perversorum [Col. 0035A] hominum in fornicatione deficiunt, et fornicandi desiderium non quiescit. Et quia non audierunt: »Peccasti, quiesce,« audient in die judicii: »Discedite a me, maledicti, in ignem aeternum.« Fornicatae sunt etiam decem tribus cum idolis sub Jeroboam, filio Nabath, et non cessaverunt postea idola colere. Et hoc quare? »Quia Dominum dereliquerunt in non custodiendo. Fornicatio, et vinum, et ebrietas, auferunt cor.« Non custodiendo illum, subauditur idola coluerunt, ideo quia dereliquerunt Dominum Deum suum, non valentes duobus dominis servire simul, et hoc in non custodiendo, subaudis mandata illius, quibus jusserat: »Dominum Deum tuum adorabis, et illi soli servies.« Fornicatio et vinum, etc., id est, sensum et intellectum hominis [Col. 0035B] subvertit; et est sensus: Sicut vinum et ebrietas, qui nimium biberit, mentis suae impotem facit, ita fornicatio sive corporalis, sive spiritualis pervertit sensum, animumque debilitat, et de rationali homine brutum efficit animal, ut lupanaria et libidinum lustra sectetur, lignaque et lapides deos putet, adorans opera manuum suarum.

»Populus meus,« subauditur quondam, »in ligno suo interrogavit, et baculus ejus annuntiavit ei.« Genus erat divinationis, quod fiebat in ligno et baculis, quo futurarum rerum captabantur auguria. Unde in Ezechiele legitur, quod »pergens Nabuchodonosor contra Amon et Jerusalem, steterat in bivio, ubi inter caeteras divinationes commiscuerit sagittas, et inter caeteras una exierit contra Jerusalem.« [Col. 0035C] Forte similiter fecerunt isti, quaerentes quid eis esset utilius, utrum Deum an idola colerent? Et quia adeo perversi erant, ut relicta veritate mendacium sequerentur, justo judicio relicti a Deo, per responsionem baculi seducti sunt a diabolo. Unde sequitur: »Spiritus enim fornicationum decepit eos, et fornicati sunt a Deo suo;« id est, per idololatriam recesserunt a Deo suo. Spiritus enim fornicationum diabolus intelligitur, qui suadet hominibus ut a Deo recedant, et se in simulacris ligneis et lapidibus venerentur. Principium quippe hujus fornicationis idolorum formatio. Sed et haeretici, quibus haec congruere possunt, nunquam suis satiantur erroribus, nec cessant a fornicationis turpitudine; immunditiam carnis operantes, et non custodientes legem caeterasque Scripturas, [Col. 0035D] Deum derelinquunt, insaniunt et inebriantur, et perdito mentis vigore, adorant idola quae de suo corde finxerunt, fornicationisque spiritum possident.

»Super capita montium sacrificabant, et super colles accendebant thymiama.« Filii Israel sequendo voluptates suas et desideria carnis, Deo derelicto, spretoque ejus templo, in montibus et in collibus sacrificabant idolis, eisque thymiama (id est, incensum suavitatis) incendebant, ibique propter amoenitatem locorum comedebant, bibebant, dormiebant, et luxuriabantur, eademque loca excelsa vocabant. Ideo autem ista faciebant, quoniam excelsum Deum non habebant. De quibus excelsis legimus in actibus [Col. 0036A] Regum: Verumtamen excelsa non abstulit. Adhuc enim populus immolabat in excelsis. Vel certe in excelsis haec fecisse dicuntur, quia in solariis domorum suarum adorabant, et hoc ex consuetudine, ut reor, serpentis in stipite elevati. »Subtus quercum, et populum, et terebinthum,« subauditur sacrificabant, »quia bona erat umbra ejus.« Veritatem Judaei perdiderunt, et idcirco hoc faciebant. Praeceperat quippe Dominus in lege ne sacrificaretur nisi in loco quem elegisset; sed illi propter voluptates suas, ut superius dictum est, in delectabilibus lucorum et montium locis sacrificabant idolis, sub umbra arborum altaria facientes, quarum amoenitate allecti, immunditiam suae carnis exercebant. Unde Dominus prohibuerat plantari nemus juxta altare suum. »Ideo [Col. 0036B] fornicabuntur filiae vestrae.« Subauditur cum alienigenis, vel Dominum etiam relinquentes, idola colent: »et sponsae vestrae adulterae erunt,« hoc est, thorum proprium relinquentes, alienis se jungent.

»Non visitabo super filias vestras cum fuerint fornicatae, et super sponsas vestras cum adulteraverint.« Fornicatus fuerat Israel a Domino Deo suo recedens, ideo fornicabantur filiae ejus et sponsae absque ulla vindicta, suo sceleri relinquuntur, ut ex proprio dolore intelligant dolorem Dei, qui intantum iratus est, ut nequaquam percutiat delinquentes. »Non (inquit) visitabo super filias vestras cum fuerint fornicatae, et super sponsas vestras cum adulteraverint,« hoc est, non puniam eas pro sua fornicatione et adulterio, sed libere voluptatibus suis servire [Col. 0036C] permittam, ut vestra injuria meam cognoscatis, nec mala illarum vindicabo, nisi per ultimam captivitatem. »Quoniam ipsi cum meretricibus conversabantur, et cum effeminatis sacrificabant.« Reddit causam quare se dicat non vindicaturum iniquitates filiarum atque uxorum populi Israel. Tantus quippe fuit numerus filiorum Israel, ut esset ultio desperans emendationem. »Cum meretricibus (inquit) conversabantur, et cum effeminatis sacrificabant,« et cum mulieribus et cum viris turpitudinem exercebant in templis deorum suorum. »Et populus non intelligens« subauditur Deum vel peccatum suum, »vapulabit,« id est, per captivitatem plagis verberibusque attritus. Si super haereticis ista voluerimus intelligere, filiae vel sponsae illorum intelliguntur animae, [Col. 0036D] quas in errore genuerunt, et suis dogmatibus desponsarunt. Istiusmodi indigni sunt correptione Dei, quoniam omnis eorum cultus fornicatio est, et turpes turpibus commiscentur. Et propterea vapulabunt, ut aliquando per plagas qui reliquerunt Dominum, resipiscant.

»Si fornicaris tu Israel, non delinquat saltem Juda.« Israel in hoc loco, sicut saepe dictum est. decem tribus significat, Judas autem, Benjamin et sacerdotalem, id est, Leviticam, cum eadem tribu conjunctas. Quam tribum nunc hortatur propheticus sermo, ne Deum deserat per culturam idolorum, si cut fecerat Israel, id est decem tribus, adorando idola, quae fecerat eis Jeroboam, filius Nabath. Si [Col. 0037A] fornicaris (inquit) tu Israel, qui cum meretricibus te miscuisti, ita ut quicunque impleret manum, vel suam, vel regis, munera dando fieret idolorum sacerdos. Saltem tu Juda, qui possides Hierusalem, et habes ex lege sacerdotes et Levitas, ac templum cum legalibus caeremoniis, noli delinquere ut eum imiteris idola colendo. »Et nolite ingredi in Galgala.« Galgala locus est ubi filii Israel, transito Jordane, primum castra metati sunt; ibique secunda circumcisione accepta, purgabant ibi idola, a quorum veneratione nunc tribus Juda prohibetur, cum dicitur: »Nolite ascendere in Galgala,« subaudis ut ibi deos adoretis, sicut faciunt Israelitae, id est decem tribus. »Et ne ascendatis in Bethaven.« Bethaven ipsa est Bethel, quae prius dicta est Bethel, hoc est domus Domini. [Col. 0037B] Sed postquam idolorum cultus in ea exortus est, et vituli ab Jeroboam ibi positi sunt, domus inutilis appellata est et domus idoli. Unde et Septuaginta pro Bethaven, domoon, id est domum inutilium ponunt, quia videlicet ibi unus ex vitulis aureis positus fuerat ab Jeroboam. Nolite (inquit) ascendere in Bethaven ut ibi immoletis, quia jam non est ibi domus Dei, sed domus idolorum. »Neque juraveritis, vivit Dominus.« Prohibentur jurare in nomine Domini, qui cultores idolorum exstiterant, et laudibus daemonum os pollutum habebant. Non est enim speciosa laus in ore peccatoris. Nam prohibuerat Dominus in lege, ne jurarent Judaei per nomina idolorum vel alienorum, per nomen suum jurare concedens. Unusquisque enim per quem jurat, aut amat, aut veneratur. Unde ne [Col. 0037C] idola diligerent aut venerarentur, prohibiti sunt per nomina idolorum jurare, ne forte eorum facta mentione, illicerentur ad amorem et culturam eorum, sed habentes non eu Dei semper in ore, illum colerent et adorarent. Verum quia ipsi Judaei jam relicto Deo colebant idola, prohibentur jurare: »Vivit Dominus.« Quod juramentum apud illos erat, sicut dicebat Elias: »Vivit Dominus, in cujus conspectu sto.« Et saepissime legimus eos hoc usos fuisse juramento. »Neque enim juraveritis: Vivit Dominus;« ac si diceret: Nolo per os vestrum mei fieri mentionem, quod idolorum pollutum est veneratione.

»Quoniam sicut vacca lasciviens declinavit Israel: nunc pascet eos Dominus quasi agnum in latitudine.« Vacca lasciviens appellatur superba propter [Col. 0037D] nimiam crassitudinem, quae et jugum suscipere detrectat, et oestro stimulata, tramitem recti deserit sulci. Sic Israel (hoc est, decem tribus) jugum legis de cervice sua excussit, et daemoniaco spiritu incitata, latam viam arripuit voluptates suas sequendo, de qua Dominus dicit: »Lata via est quae ducit ad perditionem.« Nunc pascet eos ut supra. Hic vox prophetae est de eodem populo: et quia coeperat loqui de vacca lasciviente, servat metaphoram in reliquis, dum in latitudine camporum, Deum dicit pasturum Israelitas quasi agnum. Nunc, inquit, hoc est in praesenti tempore, dum spiritus hos regit artus, me scilicet vivente, pascet eos Dominus in latitudine quasi agnum, id est, ducentur ab Assyriis in captivitatem, [Col. 0038A] et ibi in captivitate latitudinis terrae dispergentur, ibique multo tempore morabuntur. Allegorice Israelis nomine haeretici appellantur, Judas autem vir quilibet ecclesiasticus Deum confitens, quibus dicitur: Si fornicaris tu Israel, hoc est, si tu, o haeretice, a Deo recedis per falsam doctrinam, non delinquat Judas; hoc est, vir ecclesiasticus non sequatur dogmata tuae perversitatis. Et ne ingrediatur in Galgala, hoc est in conciliabula haereticorum, ubi omnium peccata revelantur, et instar porcorum volutantur in coeno vitiorum. Galgal enim revelatio interpretatur sive volutabrum. Nec ascendat in Bethaven, hoc est ad arrogantes falsorum dogmatum finctiones, quoniam non est ibi domus Dei, sed domus idolorum. Prohibentur etiam hujusmodi delictis maculati [Col. 0038B] jurare in nomine Domini, cujus majestatem mala de eo sentientes polluunt, qui sicut vacca lasciviens asylo percussa, ardentibus diaboli sagittis percussi sunt et legis notitiam reliquerunt, ideoque pascentur in lata et spatiosa via, quae ducit ad mortem.

»Particeps idolorum Ephraim.« Ephraim in hoc loco appellantur decem tribus post separationem a domo David ad Jeroboam, qui de tribu fuit Ephraim, cui Jacob benedictionem regni dederat. Interdum appellantur et Joseph nomine, propterea quia Joseph pater fuit Ephraim. Ephraim itaque, (hoc est decem tribus) participes fuerunt idolorum, quia similes eis fuerant, quos manibus operantes ut deos venerabantur. Sic enim Psalmista ait: »Similes illis fiant qui [Col. 0038C] faciunt ea, et omnes qui confidunt in eis.« »Dimitte eum.« O Juda, subaudis, id est ne spernas verba prophetae, et ne sequaris impietatem Israel, qui idolorum particeps et amicus est, cujus cultus, religio et cibus a tuo convivio separatus est, unde sequitur:

»Separatum est convivium eorum,« id est, sacrificium idolorum a tuo sejunctum est, quia tu omnipotenti Deo offers, illi autem daemonibus. »Fornicatione fornicati sunt.« Repetitio sermonis, confirmatio est; quod tale est ac si diceret: Quotidie fornicantur, et diligunt fornicationem suam, semperque fornicationes fornicationibus augent. Primo quippe idolum adoraverunt, quod fecerat eis Jeroboam, filius Nabath, deinde omnium gentium deos. »Dilexerunt afferre ignominiam protectores ejus.« Protectores [Col. 0038D] Israelitici populi appellantur Jeroboam et caeteri reges ejus, qui illos et erudire in via justitiae, et ab hostibus defendere debuerant. Isti dilexerunt afferre ignominiam, hoc est, idololatriam, quorum actu infelix populus cultum suscepit idolorum, quique debuerant ductores existere eis in viam salutis, facti sunt duces erroris et aeternae perditionis.

»Ligavit eum spiritus in alis suis.« Spiritus et ventus uno verbo apud Hebraeos exprimuntur, quod est Ruach. Spiritus autem hic daemones significat, qui ligaverunt eos, haud dubium quin et reges et populum sibi subjectum ligaverint in alis suis, hoc est in umbrationibus eorum, ut mentis paterentur caecitatem, ne quo vellent libere possent incedere. Ligavit [Col. 0039A] nempe illum ipse spiritus, quando sibi conjunxit, et ita univit, ut nondum jam coleret, sed illum jam in simulacris adoraret. »Et confundentur a sacrificiis suis.« Hoc est, cum fuerint comprehensi ab hostibus, confundentur et erubescent, cognoscentes sibi hanc poenam illatam propter sacrificia, quae idolis prius immolabant. Altiori sensu, hoc et ad haereticos referendum, qui participes fuerunt idolorum, quando sua varia dogmata colunt. Ideoque hortatur virum ecclesiasticum propheta, ut dimittat et contemnat eorum vesaniam, omnemque illorum spernat societatem, quia sacrificium ipsorum a sacrificio fidelium est divisum, dum non recte celebrant mysteria corporis et sanguinis Domini, atque idcirco fornicantur varios sequendo errores, et immunditiae carnis serviendo. [Col. 0039B] Diliguntque afferre ignominiam, hoc est, vanas et superfluas traditiones auditoribus suis gaudent praebere; quos spiritus, id est, diabolus, ligat, ne stabili pede in Ecclesia permaneant, sed »hac et illac omni vento doctrinae circumferantur.« Qui vere in suis sacrificiis confunduntur, quia panis eorum, hoc est remuneratio, perpetuus erit luctus.



CAPUT V.

»Audite hoc sacerdotes, et attendite, domus Israel, et domus regis auscultate: quia judicium vobis est, quoniam laqueus facti estis speculatione et rete expansum super Thabor.« Sacerdotes decem tribuum alloquitur, et vocat reges eorum ad judicium, non quod sint sacerdotes de tribu Levi, sed [Col. 0039C] quoniam sacerdotes vocentur a populo. Sed et Israel, id est populus, vocatur ad judicium, nullusque excipitur, ut et sacerdotes, et populus, ac reges, qui seduxerant populum et constituerant illi tales sacerdotes, simul audiant quid facerent, et cur inimicis tradantur. Audite hoc omnes et auscultate, id est, corporis aure percipite, et mentis intellectu retinete, quia vobis judicium est, id est, damnatio imminet merito vestrae iniquitatis, quoniam laqueus facti estis captivitatis et interfectionis. Ego quidem posui vos speculatores et principes in populo, ut eum regeretis errantem. Vos autem facti estis laqueus, ideoque jam non speculatores et principes, sed venatores estis appellati. Et sicut super montem Thabor [Col. 0039D] rete expanditur ut aves capiantur, ita vestra doctrina et exemplo cepistis populum, et ad mortem duxistis. Thabor autem mons est situs in campestribus Galilaeae, rotundus atque sublimis, et ex omni parte aequaliter finitur. De quo in psalmo canitur: »Thabor et Hermon in nomine tuo exsultabunt.«

»Et victimas declinastis in profundum.« Victimae in profundum declinantur quae daemonibus offeruntur. Populus duarum tribuum victimas, quas Deo omnipotenti offerebat, superius (id est ad coelos) ascendere faciebat: Israel vero, quoniam idolis sua immolabat sacrificia, descendere illa faciebat in profundum, hoc est in infernum. Moraliter victimae [Col. 0040A] Domini sunt laudes credentium, poenitentia peccatorum, lacrymae orationum, de quibus scriptum est: »Sacrificium Deo spiritus contribulatus.« Sed sunt nonnulli qui, post lacrymas et poenitentiam peccatorum, ad jam perpetrata redeunt peccata. Hi, nimirum poenitentiam quam de pristinis peccatis exercuerant, in profundum declinant, quia pejores efficiuntur. De qualibus scriptum est, »Canis reversus ad vomitum suum.« Juxta mysticos quoque sensus, sacerdotes et principes haeretici intelliguntur, populi autem discipuli et subjecti eorum. Increpantur et principes, et ad judicium deducuntur damnationis: quia qui debuerant esse doctores populorum, ceperunt per pravam doctrinam, induxeruntque eos in errorem. Iidem quoque haeretici expandunt rete [Col. 0040B] super Thabor, qui interpretatur veniens lumen, quando suas in Ecclesia tendunt insidias, per quae dogmata perversa aves (id est animas ad coelestia volantes) capiunt. Victimas enim declinant in profundum, qui suadent hominibus immolare daemonibus, dum eos affectando errores suos pertrahunt, ut non resipiscant aliquando a malis, et se erigant ad coelestia contuenda. »Et ego eruditor omnium eorum.« Ne desperarent populi et magistri eorum, hoc est principes et sacerdotes, redire se posse ad veniam, misericorditer se Dominus eruditorem omnium eorum fore pronuntiat, dicens: »Et ego eruditor omnium eorum.« Ac si diceret: Si poenitentiam agere voluerint, et diis quos hactenus coluerunt servire cessaverint, ne desperent: quia ego eruditor eorum [Col. 0040C] docebo illos quid agere debeant, qui emendare, non punire cupio: et salvare, non perdere quaero.

»Ego Ephraim scio, et Israel non est absconditus a me.« Nomine Ephraim, comprehendit Jeroboam, filium Nabath, et omnes ex eadem tribu reges. Ego etiam condidi populos regibus subjectos. Quia ergo mea sunt creatura, et omnia eorum intueor opera, non desperent, sed poenitentiam agant, et suscipiam eos. »Quia fornicatus est nunc Ephraim.« Hoc est, reges eorum in praesenti tempore a Dei cultu recedentes, fornicari coeperunt vitulos aureos adorando »Et Israel contaminatus est.« Quia fornicante rege, populus est secutus, paremque impietatem pari studio compleverunt, ubi a superioribus jungendum, et hoc ego scio.

[Col. 0040D] »Non dabunt cogitationes suas ut convertantur ad Deum suum, quia spiritus fornicationum in medio eorum, et Deum non cognoverunt.« Licet eruditorem eorum se Dominus misericorditer superius dixerit, tamen intentionem cordis illorum cognoscens, subjungit: Non dabunt cogitationes suas ut convertantur ad Deum suum, ut scilicet poenitentiam agant de malis cogitationibus, ne perficiant opus malum quod cogitaverunt. Et reddit causam, inquiens: Spiritus fornicationum (id est, diabolus) in medio eorum. Et Deum non cognoverunt, id est, non intellexerunt ut eum colerent et digna veneratione adorarent. Quia ergo diabolus in eorum cordibus habitabat, ipse eos excaecaverat, ne ad verum lumen possent redire, ut [Col. 0041A] Deum cognoscerent, id est, intelligerent eum solum esse colendum. Sic enim dicitur de filiis Heli: Porro filii Heli filii Belial non cognoscebant Dominum. Principes quoque dogmatum perversorum (id est haereticos) et populum subjectum scit Deus, quia omnia eorum opera et ipsas cogitationes occultas considerat, nihilque est apud illos quod eum possit latere. Et quia per pravam eorum doctrinam subjecti quoque ipsorum contaminati sunt, non dabunt suas cogitationes ut poenitentiam agant, et ad Deum revertantur, quia spiritu fornicationis seducti sunt, qui in medio illorum versatur, ideoque Deum non cognoscunt.

»Et respondebit arrogantia Israel in faciem ejus.« Arrogantia, id est, superbia Israel fuit, qua tumens [Col. 0041B] contra Deum, culturam ejus despexit, ut in creatoris injuriam idola veneratus est. Haec arrogantia ejus respondebit in faciem ejus, quando merito iniquitatis propter idolorum culturam tradetur captivitati, ne habeatur impunitus, sed humilietur ab hostibus ejus contumacia. »Et Israel et Ephraim ruent in iniquitate sua,« hoc est, et populus subjectus et reges, qui eos ad idolorum culturam inclinaverunt, pariter corruent et infirmabuntur, ut qui fortes erant in scelere, infirmi cogantur redire ad Deum. »Ruet etiam Judas cum eis.« In his verbis ostenditur quod et tribus Juda jam tunc colebat idola, non enim hoc solum, inquit, eveniet Israel et Ephraim, id est, decem tribubus et regibus earum, ut ducantur in captivitatem, verum etiam Judas, id est, duae tribus quae [Col. 0041C] regnabant in Hierusalem, sequentur captivorum vestigia, ut quorum imitati sunt scelera, patiantur et poenam. Sed et haereticis sua arrogantia in faciem respondet, quando pro superbia qua semper se scire altiora jactant, et magistri et discipuli simul corruent. Judas quoque, id est vir ecclesiastica doctrina institutus, qui corpore quidem, non mente, in Ecclesia manet, et eamdem cum haereticis habet in errore scientiam, frustraque nomen ecclesiasticum confitetur, ipse quoque cum haereticis puniendus est.

»In gregibus suis et in armentis suis vadent ad quaerendum Dominum, et non invenient.« Hoc tam de decem tribubus, quam et duabus accipi potest. Et sensus est: Cum pressi fuerint ab hostibus Israel et Ephraim et Judas, tunc sera poenitentia ducti vadent [Col. 0041D] ad quaerendum Dominum in suis muneribus gestientes, eum oblationibus placare, quem prius offenderant praevaricationibus. Sed non invenient eum, quia, recedentibus illis a cultu divino, ipse quoque ab eis recessit. Unde et subditur, »ablatus est ab eis.« Non ergo praesentem eum sentient adjutorem, nec suis eum poterunt placare muneribus, praesertim cum Psalmista dicat: Non suscipiam de domo tua vitulos; et: Nunquid manducabo carnes taurorum, etc.

»In Domino praevaricati sunt,« tunc scilicet, quando pro Deo idola venerati sunt, »quia filios alienos genuerunt,« hoc est, juncti idolis, non Deo, sed daemonibus filios genuerunt. Alieni quippe filii [Col. 0042A] accipiuntur, qui in idolorum sunt errore generati, sive quos per ignem ducentes idolis consecrarunt. »Nunc devorabit eos mensis cum partibus suis.« Quia, inquit, hoc fecerunt, non multo post tempore, sed impraesentiarum advenientes hostes, Assyrii videlicet atque Chaldaei, et devorabunt eos cum suis partibus, hoc est, cum suis possessionibus, quas sorte et funiculo acceperunt. Unde et LXX transtulerunt: Devorabit eos rubigo cum hederis suis. Et est sensus: Per singulos menses hostis adveniet, et cuncta quae ad eos pertinent vastabit, ipsosque partim interficiet, partim in captivitatem ducet. Quod qualiter factum sit, historia libri Regum et Paralipomenon demonstrat, quae eumdem populum non semel, nec bis, sed pluribus vicibus captivatum refert. [Col. 0042B] Sed haeretici suspicantur quod in multitudine sacrificiorum suorum placent Deum, et Judas (id est ecclesiastici) quod faciendo eleemosynas peccata sua redimant, in quibus permanent, cum omne sacrificium praeterita, non praesentia scelera delere soleat. Et utique tales Deum non inveniunt, quia auferetur et procul recedet ab eis. Praevaricantur autem, quando Dei negligunt praecepta, et alienos generant filios per opera diabolica. Ideoque quotidie et singulatim damnantur cum suis partibus, hoc est, cum malis quae egerunt operibus ad interitum properant aeternae damnationis.

»Plangite buccina in Gabaa, tuba in Rama, ululate in Bethaven.« Buccina ex cornu animantis re curvo fit, tuba autem ex aere vel argento in lege [Col. 0042C] fieri praecipitur, concrepatque in bellis et in solem nitatibus. Gabaa et Rama civitates sunt in tribu Benjamin sibi vicinae. Haec est Gabaa, in qua natus est Saul. Rama autem ipsa est, quam rex Israel conatus est occupare, sicut in Regum legitur, ut clauderet exitum et introitum tribui Judae et Benjamin. Porro Bethaven in tribu est Ephraim, quae ante vocata est Bethel. Quia ergo praemiserat superius decem tribuum et duarum captivitatem, dicens: »Nunc devorabit eos mensis cum partibus suis,« hortatur eos quasi jam instante vicina captivitate, ut resonent buccinis et tubis, cohortantes se invicem in communem luctum. Et est sensus: Nolite vestram captivitatem humili voce deflere, sed buccinis concrepate et tubis, ut omnes audiant qui in circuitu [Col. 0042D] sunt. Cui sensui bene congruit, quod Gabaa collis, Rama excelsa interpretatur. Dicitur ergo eis: »Plangite buccina in Gabaa, tuba in Rama,« id est ascendite in montes et colles, celsaque voce deflete imminentem vobis captivitatem. »Ululate etiam in Bethaven,« ubi est unus ex vitulis aureis, pro quorum veneratione modo captivi tradentur habitatores ejus. Et pulchre additur, »post tergum tuum Benjamin« Ubi enim tribus finitur Benjamin, non procul est haec civitas condita in tribu Ephraim, in posteriore scilicet parte ipsius Benjamin.

»Ephraim in desolationem erit in die correctionis.« In hoc loco Ephraim nomine tam reges de stirpe ejus procedentes, quam et ipse decem tribuum [Col. 0043A] populus designatur. Diem correptionis appellat tempus quo traditi sunt hostibus propter peccata sua, ut qui noluerunt Deo servire in prosperitate, correptionem sustinerent hostium variis afflicti miseriis. Qua videlicet die facti sunt in desolationem et reges et subjecti illorum, quando quibusdam interfectis, caeteris autem in captivitatem abductis, terra eorum a suis cultoribus vacua remansit. »In tribubus Israel ostendi fidem.« Septuaginta: In tribubus Israel ostendi fidelia, et ponitur ibi praeteritum tempus pro futuro, ostendi pro ostendam. Ac si diceret: Cum venerint ea, quae prius locutus sum in prophetis, ostendam fidem, id est, fidelia verba mea manifestabo et vera, quia quidquid de eorum locutus sum perditione, complebitur opere. Sed et haeretici in [Col. 0043B] Gabaa et in Rama, id est, in tumore superbae scientiae morantur, dum excelsam se putant habere sapientiam, ibique idola colunt, id est, falsa dogmata quae de suo corde finxerunt, venerantur. Quapropter praecipitur eis ut non silentio malum suum tegant, sed publice cunctis manifestent. Et jubentur ululare in Bethaven, quae domus inutilis sonat, hoc est, in suis cordibus quae prius per rectam fidem erant Bethel, id est domus Dei, sed jam per diversos errores inutilia facta sunt, quibus bene congruit, quod Bethaven post tergum Benjamin fuisse memoratur. Benjamin quippe interpretatur dexter, et significat sanctos ad dexteram, id est, ad coelestis regni prosperitatem venturos, qui propter gaudia aeterna omnia praesentis vitae commoda post dorsum habent, [Col. 0043C] quia cuncta postponunt transeuntia, dicentes cum Apostolo: Unum est quod retro obliviscentes, et in anteriora nos extendentes, sequimur ad bravium supernae vocationis. Haeretici vero post tergum Benjamin sunt, quia illa quae in praesenti sunt vita, et sancti despectui habent, desiderabiliter appetunt, et delectabiliter sequuntur, totam spem suam in transitoriis rebus positam habentes, et qui prius videbantur esse Ephraim, id est ubertas, cum advenerit dies correptionis, id est judicii, erunt in desolationem, quando exspoliati bonis omnibus, quibus pollere videbantur, nudi et vacui igni tradentur inexstinguibili. Tunc etiam Dominus in damnatione illorum fidem ostendet, id est, verba sua fidelia et vera demonstrabit, cum hoc quod de illorum interitu ante [Col. 0043D] praedixerat, opere complevit. Quod non solum ad haereticos, sed ad omnes generaliter reprobos potest non inconvenienter referri.

»Facti sunt principes Juda quasi assumentes terminum.« Qui flere debuerant, et suum populum cohortari, ut recederent ab idolorum cultura, et ne ipsi similia sustinerent, coeperunt gaudere, quod pateret sibi terra eorum ad possidendum latius, et facti sunt quasi assumentes terminos Israelis, transeuntes fines suos, et in regnis quondam eorum, regnum suum et possessionem dilatare cupientes. Quamobrem subditur: »Super eos effundam quasi aquam iram meam,« id est, super ipsos principes Juda venient Babylonii, et ita eos quasi aquae impetus occupabunt, [Col. 0044A] per quos perfectam super eos captivitatem et mortem abundanter inducam, quia non suis viribus, sed mea hoc facient indignatione. Verbum enim effusionis, largitatem et magnitudinem rei de qua agitur, significat. Dicit quoque ad principes Juda, hoc est Ecclesiae, quod non debuerint exsultare, et reproborum perditionem suam aestimare salutem, sed potius plangere quod illi perierint, memores suae conditionis. Unde et Apostolus admonet viros ecclesiasticos, ne super fractione Judaicorum glorientur ramorum, sed magis timeant ne et ipsi fragantur. Sed quia de interitu quidam gaudent reproborum, et idcirco stare se putant si alii corruant, effundit super eos Dominus quasi aquam iram suam, quia plerumque dum alii de aliorum lapsu laetantur, [Col. 0044B] ipsi in eadem incidunt mala, pro quibus aliis insultabant, ac per hoc iram Dei incurrunt. Transferunt etiam Juda principes terminos, quos posuerunt patres eorum, quando immutant mendacio veritatem, et aliud praedicant quam ab apostolis acceperunt.

»Calumniam patiens Ephraim, fractus judicio.« Populus Israeliticus adhuc in duritia cordis perseverans dicebat se fractum judicio, et inique opprimi ab hostibus, dicens: Quoniam nos ex genere Abraham amici Dei descendimus, pejoribus vobis, hoc est, incircumcisis et idololatris, penitusque a Dei cultu alienis tradi non debuissemus. Calumniam quippe appellat afflictionem ab hostibus ei illatam, quam sustineret, fractum se dicebat judicio, hoc est, injuste et sine aliqua culpa fatebatur se damnatum. [Col. 0044C] Quamobrem, ut non sine causa cognoscat se hoc sustinere, subditur, »quoniam coepit abire post sordes.« Ac si diceret: Non idcirco traditi sunt Chaldaeis, quod justiores fuerint, qui eos oppresserunt, sed quia Judaei, quondam populus meus, me deseruerunt, et coeperunt abire post sordes, hoc est, post idola. Unde sordibus et immunditiis comparantur, ideoque justam infert sententiam, ostendens eos idcirco calumniam sustinere, et tradi pejoribus, quia coepit Ephraim (hoc est Hieroboam) abire post idola, et Deum derelinquere. Ipse enim aureos fabricavit vitulos, quos postea populus adoravit. Et de haereticis manifestus est sensus, quod sophismatibus suis et arte dialectica oppresserint Ecclesiam. Sed cum hoc fecerunt, non munditiam verae fidei, sed sordes sequuntur [Col. 0044D] mendacii. Qui cum se damnatos viderint cum diabolo et angelis ejus, videntur sibi calumniam pati, et in se fractam esse judicii veritatem. Sed et de omnibus reprobis sciendum est.

»Et ego quasi tinea Ephraim, et quasi putredo domui Juda.« Tinea comedit vestimentum, putredo autem vel caries ligna consumit, estque in his verbis sensus: Sicut tinea consumit vestimentum, et putredo vel caries lignum, quod utrumque per spatium fit temporis, ita ego et prius decem et postea duabus tribubus longo tempore poenitentiam tribuens, eosque ad salutem provocans, damnationi illos tradam. Ubi notandum quod tinea refertur ad Ephraim, putredo autem ad domum Juda. Tinea [Col. 0045A] quippe celerius consumit vestimentum, quam putredo vel caries lignum. Ac per hoc ostenditur prius factam decem tribuum captivitatem, deinde duarum: quoniam qui priores quoque dati sunt in captivitatem, advertendum etiam, quod cum totum Ephraim se tanquam tinea consumpturum protestatur, de tribu Juda loquens ait: »Et ego quasi putredo domui Juda.« In quibus verbis ostendit partem quamdam se servaturum ex eis, quae postea reversa est, ex qua Christus originem duxit, cui repromissio reposita est, dicente Jacob: »Et ipse erit exspectatio gentium.« Punitis autem haereticis, qui intelliguntur nomine Ephraim, etiam Judas, scilicet hi qui in Ecclesia permanent, et haereticorum vel vitiis vel erroribus continentur, simili sententiae subjacebunt, [Col. 0045B] quia necesse erat, ut qui eorum imitantur actus, parem cum eis poenam sustineant.

»Et vidit Ephraim languorem suum, et Judas vinculum suum, et abiit Ephraim ad Assur, et misit ad regem ultorem.« Intelligens Ephraim (id est decem tribuum reges) suum languorem, id est suam infirmitatem, et Judas vinculum suum, hoc est, cognoscens sibi ideo imminere captivitatem, quia sociatus erat decem tribubus in peccato, misit ad Assur, quia non a Deo, qui et peccatum et captivitatem solvere poterat, sed a rege Assyriorum quaesivit auxilium. Legimus in libro Regum quod sub rege Manahem, qui decem tribubus praefuit, Israel Assyriis dona transmisisset, ut eum a Damascenis hostibus liberaret. Judas quoque sub rege Achaz misit [Col. 0045C] munera Teglatphalassar, ut liberaret eum de oppressione Phaccae regis Damasci. Sed licet eos tunc salvaverint de manu hostium, ipsi postea eos debellaverunt, et facti sunt ultores injuriarum Dei, qui prius fuerant liberatores. Unde hic subditur: »Et ipse non poterit sanare vos, nec solvere a vobis vinculum.« Quia videlicet Deo adversante, nec a seipsis liberare eos potuerunt Assyrii, nec vinculum captivitatis solvere. Juxta tropologiam Ephraim et Judam possumus referre ad haereticos et ecclesiasticos viros, qui cum suum viderint vinculum, hoc est, cum se viderint peccatis obnoxios, de quibus scriptum est: Funibus peccatorum unusquisque constringitur, non Dei quaerunt, sed diaboli auxilium, qui ultor est peccatorum omnium, de quo scriptum [Col. 0045D] est: Ut destruas inimicum et ultorem. Et quia non verum auxiliatorem et judicem deprecantur, idcirco permanere coguntur in doloribus suis, et in variis delictorum erroribus, nec poterit eos diabolus sanare, nec a vinculis peccatorum eruere, cum justo judicio Dei una cum eo perierint.

»Quoniam ego quasi leaena Ephraim, et quasi catulus leonis domui Juda.« Sensus est: Licet perrexerint ad Assur, et miserint munera regi ultori ut eos liberaret, tamen sanare eos non potuerunt, nec solvere vinculum captivitatis eorum. Ostendam enim quod me adversante, vanum sit omne humanum auxilium. Ego enim quasi leaena Ephraim. Septuaginta pro leaena, pantheram interpretati sunt, quae Graece [Col. 0046A] similiter dicitur ut Latine. Qua bestia (ut dicit beatus Hieronymus) nihil est velocius, ideoque jure Dominus adversum Ephraim (id est, contra decem tribus) loquens, dicit se fieri ut panthera, propter velocem videlicet captivitatem, quoniam non longo post tempore per Assyrios factus est eorum interitus. Contra Judam autem veluti leonem futurum dicit, qui fortissimus bestiarum est; per quod ostenditur captivitas eorum aliquanto post tempore futura, per regnum Chaldaeorum fortissimum: comparat enim se Dominus bestiis in eorum damnationem, ut quidquid saevius est, cognoscant in ejus indignatione. »Ego capiam et vadam et tollam, et non erit qui eruat.« Quia dixerat se superius futurum veluti pantheram vel leonem, servat metaphoram in reliquis, [Col. 0046B] dicendo: »Ego capiam,« subaudis per meos ministros, neque in suis viribus ceperunt eos Chaldaei vel Assyrii, sed Deus omnipotens propter iniquitates eorum comprehendet illos. Unde nec ipsi etiam hostes parcere eis irato Domino potuerunt. Ego, inquit, capiam, id est, comprehendi ab hostibus faciam, et vadam cum eis, ut etiam in captivitate positi, praesentiam meae vindictae sustineant, cui peccaverunt, et tollam eos de proprio solo, et non est qui eruat, hoc est, qui a mea potestate eripiat. Nemo enim de manu Dei quemquam eripere valet, nisi ipse qui tenetur propria voluntate excidere voluerit, sicut fecit Judas proditor.

»Vadens revertar ad locum meum, donec deficiatis et quaeratis faciem meam.« Locum Dei, [Col. 0046C] magnificentiam et majestatem ejus debemus accipere, sive ut haec verba specialiter ad Filium Dei referamus, per quem omnis dispensatio prophetiae agitur, locus ejus est Deus Pater, juxta quod ipse ait: »Ego in Patre, et Pater in me est.« »Vadens, inquit, revertar ad locum meum,« hoc est, cum traditi fueritis hostibus, securus residebo in mea majestate, vel etiam in Patre, nec descendam ad vos, ut patiar humanos affectus, quo scilicet irascar vobis, aut etiam miserear oblitus malorum vestrorum; sed permittam vos quos antea protegebam, hostibus subjacere, nullumque auxilium miserationis porrigam, donec deficiatis, et servitute cogente quaeratis faciem meam, poenitentiam agentes. Haereticis etiam et viris ecclesiasticis peccantibus Deus omnipotens [Col. 0046D] propter magnitudinem peccatorum suorum, cum sit clementissimus, vertitur in saevitiam ferarum, tollitque ab eis praedam, hoc est, discipulos illorum, quos de Ecclesia rapuerunt, ad rectam fidem redire facit, nec est qui eruat, quia cujus cor ipse illuminaverit, nemo decipere poterit, dumque haec agit, a conciliabulis perversorum abscedit, et in Ecclesia commoratur credentium, eosque despicit et aspernatur, donec tabescant in suis impietatibus, et deficiant in iniquitate sua, quaerentes praesentiam illius, a quo fuerant derelicti, dicentes: »Illumina, Domine, faciem tuam, et salvi erimus.«



CAPUT VI.

»In tribulatione sua mane consurgent ad me.« [Col. 0047A] Haec verba ex parte ad eos referri possunt qui, pressi tribulatione captivitatis, coeperunt poenitentiam agere et requirere Deum, quem absentem sentiebant iratum. Et in mane, hoc est, in luce poenitentiae, dicentes ad invicem: »Venite, revertamur ad Dominum.« Generaliter haec verba aptantur omnibus Christianis credentibus in Christum, qui afflicti variis tribulationibus, orto eis lumine veritatis, in adventu Christi mane, hoc est, in luce fidei consurgentes de tenebris infidelitatis et erroris, coeperunt se invicem hortari, dicentes: »Venite, revertamur ad Dominum.« Illi quippe, qui ex duabus tribubus de captivitate sunt reversi, non contenti propria salute, hortantes se invicem, dicunt: Venite gressibus amoris et fidei, revertamur ad Dominum, quem peccando [Col. 0047B] deseruimus, et a quo justo judicio relicti sumus.

»Quia ipse cepit,« per Nabuchodonosor ducendo in captivitatem; unde supra dictum est: »Ego capiam:« »et sanabit nos,« a captivitate revocando, ut pater filios; »percutiet,« nos flagellando variis tribulationibus atque verberibus, »et curabit nos,« a vulneribus peccatorum, si post flagella dignam egerimus poenitentiam. Quod autem subditur:

»Vivificabit nos post duos dies,« proprie ad credentes referendum est, qui vocati et fide Christi illuminati, mutuo se provocant, ut ad Dominum revertantur, a cujus cultu olim recesserant, et varia daemonum portenta colendo absentiam illius meruerant. Quia (inquit) ipse cepit nos, quando Verbum [Col. 0047C] caro factum est. Hinc Paulus: Semen (inquit) Abrahae apprehendit. Et sanabit nos, quia coelestis medicus post dolorem vulnerum et peccatorum, plenam nobis salutem dabit. Hinc Dominus paralyticum sanaturus, prius in anima purgat, deinde in corpore ab infirmitatis molestia relevat. Percutiet nos, subaudis vario modo, et post percussionem curabit nos, juxta illud: »Quem diligit Dominus corripit.« Unde et ipse cuidam sanato ait: »Ecce sanus factus es,« etc. »Vivificabit nos post duos dies.« Frustra Hebraei (dicit beatus Hieronymus) somniant sibi post circulum mille annorum salutem, cum salus credentium tertia die promissa sit, quia Dominus ab inferis resurrexit. Illi quippe diem secundum referunt adventus sui Christi: diem vero sui tertium, adventus ad judicium, [Col. 0047D] quo salvandi sunt. Sed cum haec dicunt, debent respondere, quare primum accipiant. Qui enim secundum tertiumque accipiunt, primum se perdidisse testantur, quia secundus et tertius sine primo esse non possunt. Cumque de primo respondere non poterunt, nos haec omnia referamus ad primum et secundum Christi adventum, quibus impleta est salus credentium. Primum itaque Dei tempus diem accipiamus secundum adventum Christi. Post quem diem vivificabit nos per fidem, qui eramus mortui per infidelitatem: vel certe vivificavit nos in spe resurrectionis, juxta illud Apostoli: Convivificavit nos, et consedere fecit in coelestibus in Christo. »In die tortia suscitabit nos,« quia ipso resurgente a mortuis, [Col. 0048A] nos pariter in illo surreximus, quorum resuscitationem sua resurrectione significavit, quoniam sicut ille resurrexit a mortuis per gloriam Patris, ita et nos resurgemus cum illo. Vel primum diem accipiamus, adventum Christi in humilitate, secundum in gloria, qua videbitur ab omnibus: tertium, quando transacto judicio, electis ampliorem gloriam suae demonstrabit claritatis: generalem enim omnium sanctorum vivificationem et resurrectionem ordinavit Deus Pater fieri per Filium; vel nobis prima dies est, quando renascimur per aquam baptismatis, et gratiam Spiritus sancti, a tenebris ad lumen venimus, secundum illud Apostoli: »Fuistis aliquando tenebrae, nunc autem lux in Domino.« Secunda in requie animarum, tertia in resurrectione generali. [Col. 0048B] »Et vivemus in conspectu ejus,« quando (ut Joannes dicit) »videbimus eum sicuti est.« Vel si ad praesens tempus hoc referre volumus, in conspectu ejus vivimus, quia in ipso movemur et sumus. »Sciemus sequemurque ut cognoscamus Dominum.« Sciemus enim, id est, majestatem deitatis illius cognoscemus credentes, perspicientesque ejus Trinitatem in personis, et unitatem in majestate. Sequemur illum ejus vestigia imitando, vel ad coelos ascendendo. Unde subditur: »Ut cognoscamus Dominum.« Quod veraciter tunc implebitur, quando quod nunc videmus per speculum et in aenigmate, contemplabimur facie ad faciem. Unde est: Haec est autem vita aeterna, ut cognoscant te solum verum Deum, et, quem misisti, Jesum Christum. »Quasi diluculum [Col. 0048C] praeparatus est egressus ejus.« Diluculum dicitur parva diei lux, qua oriente tenebrae noctis fugantur, et claritas diei apparere incipit. Est ergo sensus: Sicut diluculo surgente tenebrae noctis fugantur, et lux diei aperitur, ita Christo in carne nascente tenebrae peccatorum nostrorum dissipatae sunt, et ortus est nobis sol justitiae, qui nostram illuminans caecitatem, oculos mentis nostrae aperuit, et claritatem coelestis patriae, lumenque verae scientiae manifestavit. Et pulchre eadem nativitas egressus ejus appellatur, de qua Psalmista ait: »Et ipse tanquam sponsus procedens de thalamo suo.« Tanquam sponsus quippe de thalamo processit, quando de incorrupto virginis utero immaculatum corpus assumpsit, et in carne natus apparuit. De cujus ortu [Col. 0048D] recte adhuc subditur. »Et veniet quasi imber nobis temporaneus et serotinus terrae.« Quantum ad litteram, temporaneum imbrem vocat pluviam, quae jactis seminibus a Deo datur terrae Palaestinorum, qua infusa coalescunt semina; serotinam autem, quae ad maturitatem eosdem perducit fructus. Siquidem terra promissionis non ita frequenter, veluti nostra, de coelo accipit pluviam, sed bis tantum in anno. Unde Dominus pollicetur per prophetam eidem populo dicens: Dabo vobis pluviam temporaneam et serotinam. Spiritualiter autem Christus nobis est imber temporaneus, quando fidei illius fundamenta percipimus, qua radicati bonis operibus abundemus. Serotinus vero, quando paratis jam ad metendum [Col. 0049A] frugibus, id est, completis bonis operibus abundemus, in horrea Dominica recondemur. Vel nunc nobis imber est temporaneus, dum ex parte cognoscimus. Erit et serotinus, quando venerit quod perfectum est. Ergo Judaei qui non receperunt temporaneas, et absque pluviis messuere, fructus semen in ultimo tempore non recipient.

»Quid faciam tibi, Ephraim? quid faciam tibi, Juda?« Ac si diceret: Quomodo te sine dolore cordis tradere potero hostibus, aut quod medicamen tibi imponam, ut te sanitati restituam? »Misericordia vestra quasi nubes matutina, et quasi ros mane pertransiens,« id est, sicut veniente sole, nubes quae tetram noctem reddiderat pertransit, et veluti mane consurgens ros orto sole siccatur, ita illa [Col. 0049B] misericordia, qua vobis misereri consueveram, pertransiit, etiam vobis tempus captivitatis imminet, cito per Assyrios et Babylonios venturum.

»Propter hoc dolavi in prophetis.« Ne dicerent Judaei excusationem quaerentes: A pseudoprophetis decepti sumus, pacem nobis promittentibus, ideoque peccavimus, testatur se Dominus prius prophetas interfecisse, ut ipsi eos occisos a Domino intelligentes, et qui fuerant ei causa erroris, interempti verterentur in occasionem salutis. Hinc legimus in libris Regum quadringentos quinquaginta prophetas interfectos, et aliam innumerabilem multitudinem ab Hieu, qui subvertit domum Achab. Unde et subditur, »et occidi eos in verbo oris mei.« Os quippe Domini erat Elias, qui eos occidi [Col. 0049C] jussit. Aliter: Propter hoc scilicet, quia inique agentibus misericordia recessit ab eis; dolavi, id est dolandos esse praedixi per prophetas, sicut fuit Isaias, Jeremias, et caeteri; ac verbis meis terribilibus comminatus sum eis, ut qui clementem contemnebant timerent offensum. »Et occidi eos in verbo oris mei,« ut ante peccatores verborum terrore punirentur, quam captivitas immineret. Haec vero omnia ut judicia mea, quibus te judicaturus sum, quasi lux egredientur, id est, manifesta fient. Quia enim saepe vos redarguo, et impoenitentes existitis, in aperta luce multisque nationibus videntibus damnabimini. Vel certe mea judicia quasi lux egredientur, quia nullus dubitabit vos juste, quae patimini, fuisse perpessos. Possunt haec eadem verba [Col. 0049D] ad haereticos sive ad viros Juda referri, quos Dominus provocat ad misericordiam, et reverti cupit ad salutem. Illis autem impoenitentibus nubes vel ros, id est, prosperitas istius saeculi auferetur ab eis, sicut accidit illi diviti purpurato, qui omne quo fruitus est, ut instar nubis vel roris transire cognovit, semperque haereticorum prophetas Dominus interficit, dum aeterna eis supplicia comminatur. Quorum judicia manifesta fient, cum videntibus omnibus cum diabolo et angelis ejus damnabuntur.

»Quia misericordiam volui, et non sacrificium, et scientiam Dei plus quam holocaustum.« Judaei vario modo peccantes, putabant se purgari per sacrificiorum oblationes; sed Dominus ostendit se [Col. 0050A] potius velle misericordiam, ut primum misererentur sibi, juxta illud: Fili, miserere animae tuae placens Deo, deinde pauperibus, et scientiam rectae fidei cum sui cognitione, quam holocausta, quia sine fide et misericordia impossibile est placere Deo.

»Ipsi autem sicut Adam transgressi sunt pactum meum.« Ac si diceret: Ideo non poterunt purgari per sacrificia, sicut aestimant, quia sicut Adam gustando pomum ligni vetiti, contempsit Dei praeceptum, ita isti transgrediendo legem divinam, faciunt contra Dei praeceptum, quo dixit eis: Non faciatis vobis deos alienos: et sicut ille perdidit paradisum, ita et isti perdent terram, quam acceperant in haereditatem. »Ubi« hoc est, in Adam, sive etiam in paradiso, »praevaricati sunt in me,« juxta quod [Col. 0050B] Apostolus ait: In quo omnes peccaverunt. Quotidie etiam et eos qui intra Ecclesiam sunt, et peccant, et qui extra Ecclesiam commorantur, ad poenitentiam Dominus vocat, et ad misericordiam rectaeque fidei scientiam, dicens: »Misericordiam volo,« etc. Videntur enim tales offerre Deo munera, et sectari humilitatem, et facere eleemosynam, quae sacrificia vocarentur, si cum rectitudine fidei et bona voluntate procederent. Sed cum et hi misericordiam, et hi rectam abjiciunt Dei scientiam, frustra se truncato capite fidei caetera membra habere jactant. Praevaricati enim sunt pactum Dei in Ecclesia, sicut Adam in paradiso: ideoque quomodo ille a paradiso, ita isti projicientur ab Ecclesia.

»Galaad civitas operantium idolum.« Galaad [Col. 0050C] nomen est civitatis vel montis, sed hic pro civitate ponitur; est autem sita trans Jordanem in tribu Gad. In hac urbe idolum primitus est consecratum, quia habitabatur a sacerdotibus. Erat enim et civitas fugitivorum, sed quanto celebrior et majoris erat auctoritatis, quia in partem sacerdotum fuerat delegata, tanto principium idololatriae et malorum omnium fuit: et quia isti idola primum consecrarunt, primi ab Assyriis capti, et in captivitatem sunt ducti. »Supplantata sanguine.« Legimus in libro Regum quod Hieu unctus in regem in Ramoth Galaad deleverit, secundum Domini praeceptum, omnem domum Achab, id est septuaginta ejus filios, caeterosque illi consentientes in malum. Quapropter ipsa civitas supplantata (id est humiliata) [Col. 0050D] sanguine dicitur, vel etiam, quia vindicta sanguinis quem fundebat, sicut in sequentibus videbimus, super eum venit.

»Et quasi fauces virorum latronum.« Fauces virorum latronum sunt cavernae, caeteraque loca abdita, in quibus absconsi praetereuntes exspoliant et interficiunt. Hujusmodi habitacula erant in eadem regione. Idcirco dicitur quod sit Galaad quasi fauces latronum, quia sicut illi latentes denudabant et interficiebant homines, ita sacerdotes Galaad insidiantes simplicitati populi, exspoliabant eos fide, et interficiebant mente. Quos autem decipere non poterant, vestibus privabant, et corpore necabant. Et hoc est quod subditur, »particeps [Col. 0051A] sacerdotum in via interficientium pergentes de Sichem.« Sichem civitas est in confinio decem tribuum et duarum, quae hodie Neapolis appellatur, unde transitus erat Israelitis in Hierusalem, ubi solummodo licebat victimas immolari. Tribus ergo temporibus, quibus secundum legis praeceptum populus ad Dei templum ascendere debebat, sacerdotes idolorum ponebant in itinere latrones, qui insidiarentur pergentibus, ut magis vitulos aureos in Dan et in Bethel quam Dominum adorarent in Hierusalem; et quos revocare non poterant, in eadem via interficiebant. Quorum sacerdotum particeps erat Galaad, quia sacerdotes illius conjurationem et consensum fecerunt cum supradictis, similiterque per suos ministros interficiebant pergentes [Col. 0051B] in Hierusalem. Unde sequitur, »quia scelus operati sunt,« subaudis in interfectione scilicet illorum, sive in idololatria. Sed et nunc pravi doctores in via, hoc est, in itinere praesentis vitae pergentibus in Hierusalem coelestem, tendunt insidias, necantque quos possunt in Sichem, id est, in bonis operibus, revocando ad nequitiam suae actionis prava doctrina vel malo exemplo. Nam Sichem interpretatur humerus. In humero autem opus intelligitur. Unde et de Issachar legimus, quod supposuerit humerum suum ad operandum.

»In domo Israel vidi horrendum.« Horror aliquando ponitur pro timore, juxta quod scriptum est: Horrendum est incidere in manus Dei viventis; aliquando pro squalore et re sordida; unde est: Non [Col. 0051C] horruisti virginis uterum, hoc est, sordidum non deputasti. Horrendum itaque hoc in loco pro timore ponitur idololatriae. Expavit enim propheta videns idolum, quod fecerant Israelitae relicto Deo, ideoque ait: In domo Israel, id est, in congregatione decem tribuum vidi idololatriam. Quid enim horribilius quam decem tribus ad idolorum cultum repente transgressas? »Ibi fornicationes Ephraim, contaminatus est Israel.« Dictum est superius quod nomine Ephraim Hieroboam intelligatur, primus scilicet rex decem tribuum, Israelis autem, omne regnum illius. Dicitur itaque ibi, hoc est, in domo Israel qua horrendum apparuit, fornicationes sunt Ephraim, id est, Hieroboam de tribu Ephraim, qui Deum relinquens idola venerari coepit. Fornicatur [Col. 0051D] quippe homo, quando Creatorem (qui est vir animae) deserens, adultero (id est diabolo) copulatur. Et fornicante Jeroboam, contaminatus est Israel, populus videlicet illi subjectus, quia magna ex parte commune nomen Israelis obtinuit. Unde et ad Judam sermo convertitur, cum protinus subditur:

»Sed et Juda, pone messem tibi.« Et est sensus: Non te putes esse securum, quod Israel captivus abducitur, tu quoque praepara tibi segetes ut metantur, id est, genera filios qui succidantur a Nabuchodonosor et exercitu ejus. Non multo enim post tempore duceris captivus in Babylonem, et messionis tuae (hoc est interfectionis) tempus adveniet. »Cum convertero captivitatem populi mei,« [Col. 0052A] subaudis, videbis. Impletum est hoc sub Cyro rege Persarum, quando per manum Zorobabel et Jesu atque Nehemia, reversi sunt Judaei in terram suam, videntibus multis, quorum tempore eadem facta fuerat captivitas, qui videntes illorum reversionem qui nati fuerant in Chaldaea, pariter cum ipsis reversi sunt. Nota autem quod Judae captivitas et regressio pariter prophetetur; de Israel autem nihil dicitur, quia videlicet istis post septuaginta annos revertentibus, illi perpetuo mansere captivi. In domo quoque haereticorum horrendum apparet, quando dogmata prava sectando, male de Christo sentiunt, quorum etiam fornicationis errore populus ab eis seductus sordidatur. Judae quoque, hoc est, viris ecclesiasticis praecipitur, ut praeparent messem [Col. 0052B] sectionis, metendi propter peccata sua in die judicii, ab eo qui in Apocalypsi Joannis habere falcem acutam in manu sua dicitur. Hoc tamen non optantis voto dicitur, sed praedicentis. Nam et isti si poenitentiam egerint, suam conversionem a malo ad bonum videbunt.



CAPUT VII.

»Cum sanare vellem Israel.« Subaudis, ab idololatria, quam exercuerant in Aegypto vel in deserto, quando conflaverunt caput vituli, dicentes: Isti sunt dii tui, quia malui poenitentiam peccatoris quam mortem. »Revelata est iniquitas Ephraim,« id est, idololatria Jeroboam, qui repente super populum Israeliticum rex constitutus, vitulos aureos fecit; »et malitia Samariae,« id est, subjecti populi revelata [Col. 0052C] est sequentis regem impium. »Quia operati sunt« et rex et populus »mendacium,« hoc est idolum. Sicut enim contrarium est mendacium veritati, ita idolum Deo. Vel certe in hoc mendacium fecisse dicuntur, quia falso loquebantur, dum prostrati diis dicebant: Isti sunt dii tui, gloriam Dei transferentes ad simulacra. »Et fur ingressus est spolians, latrunculus foris.« Hoc inter furem et latronem distat quod fur noctem quaerit, et latenter inique operatur, latro autem aperte vim infert. Furem autem in hoc loco vel latronem, debemus intelligere Jeroboam, qui instar furis ingressus ad domum Israel, furatus est eos Deo, et quasi latrunculus infelicem populum exspoliavit Dei protectione, et est sensus: Cum vellem vetera peccata [Col. 0052D] populi mei delere propter antiquam idololatriam, Ephraim et Samaria nova idola repererunt. Sed et hoc dici potest, quod Domino Salvatore volente peccata Ecclesiae tam Judaeorum quam gentium sanare, subito surrexit Ephraim, hoc est ubertas falsorum dogmatum, cui multi faventes operati sunt mendacium contra Christum, et per eos ingressus est fur et latro, hoc est diabolus in Ecclesiam. Sive furem et latronem ipsos intelligamus haereticos, de quibus Dominus dicit: Qui non intrat per ostium in ovile ovium, sed ascendit aliunde, ille fur est et latro, etc. Omnes quotquot venerunt ante me, fures sunt et latrones. Unde significanter ait, quod latrunculus foris exspoliet. Non enim possunt illos privare Christi [Col. 0053A] veste, quos docuerint, nisi de Ecclesia foris eos eduxerint, et in via doctrinarum suarum ambulare fecerint.

»Et ne forte dicant in cordibus suis, omnem malitiam eorum me recordatum, nunc circumdederunt eos adinventiones suae.« Ne forte (inquit) dicant in cordibus suis, pro veteribus peccatis nos punit, et patrum delicta resolvimus, juxta illud: »Patres nostri comederunt uvam acerbam, et dentes filiorum obstupuerunt.« Nunc, id est in praesenti, »circumdederunt eos adinventiones suae,« hoc est, non pro dilectis patrum eos, sicut illi aestimant, vel veteres iniquitates, sed pro praesentibus puniam. Putabant enim illi latere Deo suam iniquitatem, cum procul dubio Deus omnia videat. Unde et subditur: »Contra faciem meam factae sunt,« id est, [Col. 0053B] ego semper mala illorum intueor, quae me praesente faciunt, non veriti faciem meam. Sed et mali quique non tantum propter peccata praeterita damnantur, sed quia antiquis operibus novam quotidie addunt impietatem, et cum Dominum celare se putant, vitare ejus oculos non valent, quia scriptum est: »Vultus autem Domini super facientes mala.«

»In malitia sua laetificaverunt regem,« praebentes consensum regi Jeroboam, ut adorarent idola secundum ejus voluntatem, »et in mendaciis suis« quibus dicebant: Isti sunt dii tui. »Principes« subauditur, laetificaverunt: quia ipsi principes consentiebant regi. Attendendum autem, quia nunc exponit quod fecerunt coram facie ejus. Omnis quoque qui perverso operi deservit, vel male de Christo sentit, sicut [Col. 0053C] Arius et caeteri, regem (hoc est, diabolum) laetificat, et in mendaciis pravorum dogmatum principes, hoc est, satellites diaboli, qui principes diaboli tenebrarum vocantur. Valde enim in peccatis nostris gaudent contrariae fortitudines.

»Omnes adulterantes quasi clibanus succensus a coquente.« Et hoc contra eos loquitur, qui in malitia sua laetificaverunt regem, et in mendaciis suis principes. Omnes (inquit) adulterantes, id est, a proprio viro Deo recedentes, quasi clibanus a coquente, quia sicut clibanus succenditur ut coquat panes, ita illi succensi sunt malitia Jeroboam, et igne idololatriae. »Quievit paululum civitas a commistione fermenti, donec fermentaretur totum.« Fabricatis quippe idolis, non vim fecit Jeroboam [Col. 0053D] populo ut ea coleret, ne forte quibusdam causa Dei et religionis resistentibus, cultura illorum evacuaretur, ideoque paululum quievit civitas, donec propria voluntate populus regi consentiret, ut primum principes, deinde satellites illorum regi et principibus faventes, ad ultimum omnis populus corrumperetur. Et hoc est quod dicit: Donec fermentaretur totum. Quae enim sponte fiunt, diu permanent: quae autem necessitate, cito solvuntur. Hoc considerans Jeroboam, maluit populum sponte subire novam idolorum culturam, quam coactum. Fermentum autem et in bonam partem ponitur et in malam. In bonam, ut Dominus in Evangelio dicit, quod mulier accepto fermento abscondit in farinae satis [Col. 0054A] tribus. Hic autem in malo ponitur, pro corruptione, scilicet populi, per idolorum venerationem. Haeretici quoque pravam intentionem tandiu celant, veris falsa velantes, quousque subjecti libenter eorum obtemperent voluntati, et donec corda deceptorum intumescant fermento pravae doctrinae illorum de quo Dominus dicit: »Cavete a fermento Pharisaeorum.«

»Dies regis nostri.« Succensa tota populi massa veneratione vitulorum, coeperunt dicere ad fores Jeroboam regis: Dies regis nostri, subauditur iste est, et quem nobis festivum noster constituit imperator, hunc celebramus, in hoc gaudemus, in hoc vitulos aureos adoramus. »Coeperunt principes furere a vino.« Clamante populo: Iste est [Col. 0054B] dies quem nobis rex noster sacrum instituit, principes non solum non sunt irati, qui debuerant esse rectores populi, sed insuper intelligentiam suae mentis amittentes, coeperunt furere a vino, hoc est, amentiam pati luxuriae et idololatriae. »Extendit manum suam cum illusoribus, quia applicuerunt quasi clibanum cor suum, cum insidiaretur eis.« Cum cerneret rex clamare populum quod praediximus, et principes etiam temulentos et vino idololatriae demersos, extendit manum suam cum illusoribus, hoc est, principibus qui illudebant pessime populo, et a Deo suo longe abducebant benedicendo, et gratias agendo, vel erroribus eorum consentiendo, quia videlicet applicuerant cor suum quasi clibanum, ut eos succenderet, et idololatriae [Col. 0054C] flammis ardere faceret. Idcirco enim applaudendo gratias egit populo una cum principibus, quia intellexit toto nisu mentis ad errorum eos fuisse conversos. Et hoc cum insidiaretur eis, ne ascenderent ad templum Domini, sed vitulos quos ipse fecerat colerent. Dolose quippe eosdem fabricatus fuerat vitulos, ne forte populus Israel pergens ad Dei templum Hierosolymis, sumpta occasione reconciliaretur regi Judae. »Tota nocte dormivit coquens eos, mane ipse succensus quasi ignis flammae.« Postquam ignem malitiae misit in eorum cordibus, et vidit eos furere, nullumque esse qui suae resisteret voluntati, tota nocte dormivit, hoc est, securus jacuit, versatus in tenebris, coquens eos igne impietatis, mane autem ipse succensus flammis [Col. 0054D] suorum scelerum, venit ad immolandum.

»Omnes calefacti sunt quasi clibanus,« quia cum jam non per insidias, sed impudenter a Dei cultu ad caeremonias idolorum transirent, omnes succensi sunt malitia iniquitatis suae. »Et devoraverunt judices suos,« id est, eos qui noluerunt eis consentire, sed insuper redarguebant, et interfecerunt. Vel certe eos, qui ante judices illorum exstiterant, spiritualiter interemerunt trahendo ad suam malitiam. Cum enim illi religiones Domini recordarentur, videntes regem et principes omnemque populum idololatriae deditos, coeperunt dicere: Quid faciemus? Ecce rex et principes ejus, omnisque populus deos colit. Jam quia in medio illorum versamur, non [Col. 0055A] possumus similia non facere, ne forte exspoliati omnibus rebus, etiam vitam amittamus. Dumque haec dicerent, etiam ipsi ad scelus idololatriae devoluti sunt. »Omnes reges eorum ceciderunt.« Ab isto scilicet Jeroboam usque ad ultimum Josiam, omnes reges Israelitarum ceciderunt in idololatriam vel perditionem aeternam, et ambulaverunt in viis Hieroboam, filii Nabath, qui peccare fecit Israel. »Non est in eis qui clamet ad me,« id est, nemo in regibus aut in subjecto populo reperitur qui clamet ad me, et relictis idolis ad Deum convertatur. Haec omnia beatus Hieronymus ad haereticos eorumque refert discipulos, qui malitia diaboli (qui est rex super omnes iniquos) debriati, dies regis (hoc est, cujusque praepositorum suorum, verbi gratia, [Col. 0055B] Marcionis, Arii, atque Eunomii, caeterorumque) celebrant festivos, Ecclesiam relinquentes, et veritatem fidei conculcantes. Unde et hi qui caeteris praesunt, applaudunt illis, eo quod videant corda illorum nequitia referta, et vino iniquitatis infusa; de quo Salomon dicit: Principes vinum non bibant, nequando obliviscantur sapientiae. Insaniunt etiam ex vino. De quo Moyses: »Furor (inquit) draconum vinum eorum,« etc. Quod autem dicitur Jeroboam tota nocte dormisse, ostenditur per hoc, quia haeretici dum in tenebris infidelitatis morantur, lucem veri solis non valent perspicere: nam et qui dormiunt, nocte dormiunt, quia oppressus est sensus eorum. Horum corda calefieri noscuntur ira, avaritia, [Col. 0055C] caeterisque vitiis, ipsique devorant judices suos, hoc est, si qui possunt habere in animo virtutem, vel sensus quibus mala discernuntur a bonis, abstrahunt ab illis, et omnes principes talium ceciderunt in Dei praedestinatione, nec est inter eos qui clamet ad Dominum, ut invocans nomen Domini salvus fiat.

»Ephraim in populis ipse commiscebatur.« Ephraim non hic tantummodo reges, ut superius, sed omnis populus decem tribuum accipitur. Ephraim ergo, id est omne regnum decem tribuum, »commiscebatur in populis,« hoc est, similis erat gentibus idola colentibus. »Ephraim factus est subcinericius panis, qui non reversatur.« Panis qui non reversatur, ex omni parte plenus est sordibus. Talis factus est Ephraim non agendo poenitentiam, ideoque inconvertibilis [Col. 0055D] manens, ex omni parte circumdatus est cineribus peccatorum. Quod si converti a suis iniquitatibus vellet, purgari utique potuisset.

»Comederunt alieni robur ejus, et ipse nescivit.« Robur appellat principes et fortes quosque populi, vel certe thesauros in quibus confidebant. Alieni ergo a Deo, vel etiam a gente Judaeorum, hostes scilicet ejus Chaldaei atque Assyrii, comederunt robur ejus, interficiendo principes, et bona illorum sibi vindicando, et quidquid virium habere poterat devorando. Tantaeque idem Ephraim fuit amentiae, ut nesciret Deum suum, aut certe ignoraret causam pro qua fuisset devorantibus traditus, justum se reputans.

[Col. 0056A] »Sed et cani effusi sunt in eo, et ipse ignoravit.« Cani hominum aliquando in bonum ponuntur, ut est illud Salomonis: »Cani sunt sensus hominis, et aetas senectutis vita immaculata.« Hic autem in malum ponuntur, malitiam in eodem populo usque ad finem regni perseverasse monstrantes. Sed et cani (inquit) effusi sunt in eo, hoc est, abunde in nequitia usque ad senium et regni terminum permanserunt. Et ipse ignoravit finem regni sui, subaudis imminere.

»Et humiliabitur superbia Israel in facie ejus.« Erexerat enim se Israel contra Dominum, et non in illo, sed in multitudine sui fidebat exercitus. Et quia »superbis Deus resistit, humilibus autem dat gratiam,« dicit nunc per Prophetam: »Humiliabitur superbia Israel,« hoc est, interficientur principes [Col. 0056B] et exercitus ejus (in quibus gloriabatur) ab Assyriis et Chaldaeis, et hoc non multo post tempore, sed nunc et in praesenti. Hoc est enim quod ait: »In facie ejus.« »Non reversi sunt ad Dominum Deum suum, et non quaesierunt eum in omnibus his.« Quod superius subobscure posuerat, dicens: »Ephraim factus est subcinericius panis qui non reversatur,« nunc ponit manifestius: »Non sunt (inquit) reversi ad Dominum Deum suum, et non quaesierunt eum in omnibus his.« Quod si fuissent reversi ad Dominum Deum suum, audissent utique per Jeremiam loquentem Dominum: »Revertimini ad me, et ego revertar ad vos.« Post idola quippe ambulantes, non quaesierunt eum in omnibus his adversitatibus, ut in eum perfecte crederent, et recte operarentur. [Col. 0056C] Ut autem ad haereticos vel impios ista referamus praepositos, Ephraim in populis commiscetur, quando ad sui similitudinem alios quilibet nequam praepositus trahit, et similis eorum efficitur, juxta quod supra dictum est: Erit sicut populus sic sacerdos. Sive etiam Ephraim populis commiscetur, quia omnes haeretici nihil differunt ab errore gentilium, et qui fuerat princeps quondam Ecclesiae, fit quasi panis subcinericius, ex omni parte cineribus peccatorum circumdatus, nec revertitur ad Dominum, in incoepto permanens errore, cujus robur, hoc est, fortitudinem virtutum et intelligentiae, daemones, Christianorum pessimi hostes, auferunt. Ipse vero hoc nescit, dum sibi amicos putat, quos devoratores sentit. Sed et cani in eo effunduntur, dum stultitia cordis illius [Col. 0056D] usque ad terminum vitae in eo perseverat. Sicut enim justi hominis cani sapientia intelligitur, sic impii stultitia accipitur. Ipse autem vetustatem suae ignorat malitiae, de qua scriptum est: Quod antiquatur et senescit, prope interitum est. Quorum superbia cum quotidie a Christo humilietur, non agunt poenitentiam, nec revertuntur ad Dominum. »Et factus est Ephraim quasi columba seducta non habens cor.« Columba in bonum accipitur, ut Dominus in Evangelio dicit: »Estote prudentes sicut serpentes, et simplices sicut columbae,« ut nec aliis nocere possimus, nec ab aliis insidias patiamur, sed simplicitate et prudentia exhibeamus hominem temperatum, quia prudentia sine simplicitate calliditas est, simplicitas [Col. 0057A] sine prudentia stultitia est. Unde et in hoc loco columba stultitiam Judaici populi designat, qui potius fisus est in homine quam in Deo, Aegyptum invocans, et ad Assyrios pergens. Qui enim auxilium Aegypti petiit, qui ab Isaia appellatur baculus arundineus confractus, ab Assyriis abducitur captivus. Factus est ergo Ephraim quasi columba seducta a diabolo, non habens cor, hoc est, intelligentiam mentis. Notandum autem quod non aquilae, accipitri, aut corvo, vel cuilibet aliae avi comparatur, sed columbae, quae tantae fragilitatis est, ut proprios non valeat tueri fetus. Sic enim et isti comprehensi ab hostibus, non habuerunt vires se defendendi. »Aegyptum invocabant,« subaudis in auxilium, vel deos illorum colendo. »Ad Assyrios abierunt,« non sponte, sed [Col. 0057B] captivi, »et cum perfecti fuerint, expandam rete meum super eos,« id est, ut sentiant quia mutantes loca, meum non possunt vitare conspectum. Cum profecti fuerint in captivitatem, rete meum expandam, hoc est, potentiam meam super eos ostendam, ne possint libere redire ad terram sicut putant, donec ipse velim. »Quasi volucres coeli detraham eos,« id est, sicut avis ab altitudine coeli reti super aquas expanso detrahitur, sic ab altitudine superbiae suae deponam eos. »Caedam eos secundum auditionem coetus eorum.« Et est sensus: Sicut juncto consilio omnes idola coluerunt, quae fabricantes consiliati sunt omnes ut a me recederent, ita me irato omnes pariter vastabuntur, dum communiter eos percussero a rege usque ad mendicum. Possumus et haec [Col. 0057C] verba ad tempus Dominicae passionis referre, quia sicut communi consilio tractaverunt de Domini morte, clamantes ad Pilatum, »Crucifige, crucifige eum,« sic pariter ab hostibus in solemnitate paschali comprehensi sunt, caesi, et interfecti.

»Vae eis,« id est, damnatio perpetua erit post praesentem tribulationem. »Quoniam recesserunt a me,« idola colendo, »vastabuntur« ab hostibus scilicet, et miseri erunt. »Quia praevaricati sunt in me,« adorantes vitulos aureos, et meum praeceptum transgredientes, quod dixi: Non facietis vobis deos alienos. »Et ego redemi eos« de Aegyptiaca servitute, et eduxi in excelso brachio; »et ipsi locuti sunt contra me mendacia« facientes idola et dicentes: »Isti sunt dii tui, Israel, qui eduxerunt te de terra [Col. 0057D] Aegypti.«

»Et non clamaverunt ad me in corde suo« quo idola diligebant. »Sed ululabant in cubilibus suis.« Voces luporum vel canum imitantes in laudibus daemonum. Ipsa enim carmina, quae daemonia laudantes canebant, ululatum Scriptura nuncupat. Amiserant quippe rationabilem animi intellectum, et similes facti sunt bestiis insensatis. De haereticis facilis est intelligentia, quibus vae imminet sempiternum, quoniam a Deo recesserunt, et praevaricati sunt mandata illius, qui redemit eos sanguine suo. Ipsi enim loquuntur contra Deum mendacia, impia falsitatis dogmata componentes, non clamant ad Dominum in cordibus suis, sed ululant semper in suis conciliabulis, quae lustra [Col. 0058A] ferarum vocantur, ululatum luporum, et sonitum irrationabilium bestiarum imitantes. »Super triticum et vinum ruminabant.« Ruminare est revomere, quomodo animalia quod die comedunt, nocte ab intimis visceribus ad guttur et fauces redire faciunt, sicque subtilius ruminando, in ventrem redire faciunt. Et est sensus: Quia abundantia omnium rerum habebant, quae in vino et tritico comprehenditur, ideo corruerunt recedentes a me, quod etiam Ezechiel in Sodomis et Gomorrhis factum esse commemorat. Intuendum autem quia ut ostenderet eos jumentorum similes, non dixit comedebant, sed »ruminabant.« In hoc etiam ruminasse dicuntur, quia pabula divinorum eloquiorum spiritualiter non intelligebant. »Recesserunt a me,« cultum religionis meae spernendo, [Col. 0058B] et servituti diaboli se subdendo. »Et ego erudivi eos,« id est, docui eos per Moysen, caeterosque fideles. »Et confortavi brachia eorum,« hoc est, praebui fortitudinem ad bellandum, sicut factum est temporibus Josue et Machabaeorum. »Et in me cogitaverunt malitiam,« meam potentiam ad idola transferentes, dicentesque non me esse Deum, sed vitulos quos ipsi fecerunt. Nunquid aliquid possunt facere aut nocere mihi? Sed quod solum agere potuerunt, contra me cogitaverunt mala.

»Reversi sunt ut absque jugo essent,« id est, ut prius antequam vocarem eos per Abraham, deinde per Moysen et reliquos, absque jugo legisque notitia erant, cunctis nationibus commiscebantur, ita nunc reversi sunt ad priorem statum, ut absque jugo et [Col. 0058C] Dei frenis irent praecipites sequendo suas voluptates. »Facti sunt quasi arcus dolosus,« id est, pravus, reflectens in dominum sagittam. Ipsi quippe fortes a Deo et extensi facti fuerant, ut adversarios hostesque percuterent, sed quos Deus extenderat contra inimicos, ipsi contra suum versi sunt Dominum, mittentes adversus eum blasphemiae sagittas. »Cadent in gladio principes eorum a furore linguae suae.« Sicut caput malitiae fuerunt principes, qui infelicem populum deceperunt, ita nunc ipsi vere primum confundantur propter furorem linguae suae, qui amentes effecti, ausi sunt vitulos aureos vocare deos, ut hoc facerent in terra repromissionis quod didicerant in Aegypto. Nam furor linguae eorum, amentia et blasphemiae intelliguntur. »Ista subsannatio eorum in [Col. 0058D] terrae Aegypti,« id est, hoc quod modo faciunt subsannando me et deridendo per culturam idolorum, non est nova res, quia quod fecerunt in Aegypto, et postea in deserto, hoc etiam nunc tenent. Ibi quippe coeperunt idola colere, et usque nunc in eadem perseverant malitia. Spiritualiter vero per triticum et vinum possumus intelligere mysteria corporis et sanguinis Christi, sive etiam Scripturam sacram, quae in locis obscurioribus cibum, in facilioribus autem potum nobis praestat. Super hoc triticum vel vinum haeretici corruunt, indigne corpus et sanguinem Domini sumentes, et Scripturam divinam perverso intellectu interpretantes. Legentes enim assidue, et meditantes legem caeterasque Scripturas, comedere [Col. 0059A] simulant, quod male intelligendo ruminant. Et hoc facientes recedunt a Domino, qui docuit eos in Ecclesia, et dedit eis fortitudinem, qua contra adversarios dimicarent. Ipsi vero cogitant contra Deum malitiam, impiissimas haereses exstruentes, fiuntque similes gentibus, et ad nihilum rediguntur. Et tales vertuntur in arcum dolosum, dum suis sententiis mortem sibi aeternam inferunt. Unde principes haereticorum propter insaniam linguae suae, quia Dominum blasphemant, sententia veri judicis feriuntur, facientes eadem in falsi nominis Ecclesia, quae ante faciebant dum in Aegypto, hoc est, in tenebris morabantur infidelitatis et ignorantiae.



CAPUT VIII.

[Col. 0059B] »In gutture tuo sit tuba.« Vox Dei est ad prophetam, cui praecipitur ut sic exaltet vocem, quatenus tubae sit similis, ut plurimi eum audiant vociferantem, quia plurimi peccaverunt. Denique quid eum exaltata voce oporteat dicere, statim subjungit, dicens: »Quasi aquila super domum Domini.« Quo in loco aquila appellatur Nabuchodonosor, veniens adversus Hierusalem et Dei templum, quod in ea erat situm. Qui aquilae comparatur propter nimiam velocitatem vel rapacitatem, quia imitatus est volatum aquilae raptim festinantis ad praedam. Unde Ezechiel parabolice de eo loquitur: Aquila grandis magnarum alarum, longo membrorum ductu venit ad Libanum. Ipsum quippe Dei templum, super quo prophetae praecipitur annuntiare adventum aquilae, [Col. 0059C] Ezechiel appellat Libanum. Unde et Zacharias loquitur, dicens: »Aperi, Libane, portas tuas, et comedatignis cedros tuos.« »Pro eo quod transgressi sunt foedus meum, et legem meam praevaricati sunt.« Et hic versus ad superiora pertinet, quo praecipitur prophetae ut excelsa voce clamet, quia aquila super domum Dei. Et est sensus: Quod tibi dico, o propheta, atque praecipio ut in gutture tuo sit tuba, id est magna voce annunties venire regem Chaldaeorum, non ob aliam causam hoc jubeo, nisi quod transgressi sunt foedus meum faciendo idola, et legem meam praevaricati sunt, qua dixi: »Non facietis vobis deos aureos vel argenteos.«

»Me invocabunt, Deus meus, cognovimus te, Israel.« Quando, inquit, captivitas evenerit, pressi angustia, [Col. 0059D] necessitate cogente invocabunt me, poscentes auxilium et misericordiam, et dicent: »Cognovimus te, Israel,« id est nos qui appellamur Israel, et servamus nomen antiquum Jacob, qui tibi placuit, scimus te atque cognoscimus, et propter tui cognitionem quam prae omnibus gentibus habemus, libera nos.

»Projecit Israel bonum, inimicus persequetur eum.« Responsio est Dei omnipotentis ad hoc, quod ipsi dixerant: »Cognovimus te, Israel.« Et est sensus: Quomodo vocamini nomine Israel, qui interpretatur vir videus Deum, cum projeceritis bonum, hoc est, Dominum Deum, a quo Jacob appellatus est Israel? Bonum enim quod projecerat Israel. Deus intelligitur, [Col. 0060A] de quo scriptum est: »Nemo bonus nisi solus Deus.« Projecit itaque Israel bonum, hoc est, Deum suum reliquit, et pro nihilo duxit: ideoque cum clamaverit, non exaudiam eum propter falsum nomen Israel, sed inimicus (hoc est, Assyrius, sive etiam diabolus) persequetur eum, et comprehendet, qui, me rege derelicto, petierunt sibi regem, sicut habent reliquae gentes. Unde statim subjungit:

»Ipsi regnaverunt, et non ex me: principes exstiterunt, et non cognovi,« Si hoc ad primum regem eorum Saul referre voluerimus, quaestio oritur cur Dominus dicat: Ipsi regnaverunt, et non ex me, etc., cum Dominus elegerit eum, et per sortem regem constituerit. Nam et Samuel eo rege constituto dixit: Certe videtis quem elegit Dominus. Unde et in domo [Col. 0060B] absconditum prodidit, et auriculam Samuelis ante ejus adventum revelavit. Sed sciendum quia Deus omnipotens aliquando fieri permittit quod non vult, sicut de ipsius electione factum profecto constat. Vidit quippe prona illorum corda ad electionem regis, et ideo permisit fieri secundum quod petebant, contra suam voluntatem. Quod ex tonitruo et coruscatione facta tempore aestivo contra consuetudinem illius terrae, aperte monstratur. Unde et Samuel sciens hoc Deum nolle, praedixit eis jus regis, qui durissima servitute erant ei subjiciendi, ut ad Dominum regem clementissimum reverterentur. Si autem ad Jeroboam, qui postea decem tribubus praefuit, et ad caeteros principes qui ei in regno successerunt, ista retulerimus, manifeste cognoscimus hoc contra Dei [Col. 0060C] ordinationem factum. Licet enim Deus propter peccatum Salomonis iratus regnum dividere voluerit, tamen contra suam voluntatem populus Israel Jeroboam elegit. Debuerat enim juxta praeceptum consulere Deum, an vellet hoc fieri, et sic per sortem eligere regem, non secundum suam voluntatem. Nam et saepe fiunt necessariae causae, quae praeteriri nequeunt, sed tamen quia homines non Dei voluntatem, sed suam in his attendunt, graviter delinquunt, sicut, verbi gratia, de Domino Salvatore dicitur, quod oporteat tradi Filium hominis, mori, et sepeliri, et caetera, ac postea infertur: Vae illi homini per quem tradendus sit. Neque enim in ejus morte nostram Judas necessitatem, aut Dei consideravit voluntatem, sed potius suam secutus est cupiditatem. Ideoque quod [Col. 0060D] Deus ante saecula fieri praeordinaverat, iste faciens perenni morte damnatus est. Ipsi itaque regnaverunt, et non ex me: principes exstiterunt, et non cognovi, id est non elegi eos, ideoque eos reprobo. Scire autem Dei, eligere est: nescire autem, reprobare. »Aurum suum et argentum suum fecerunt sibi idola ut interirent,« id est, quia his abundabant, neglecto Deo qui haec illis ad ornatum et deliciarum affluentiam dederat, fecerunt sibi idola contra animam suam ut interirent, quia dii quos fecerant, causa mortis et perditionis illis exstiterunt. Spiritualiter ista quae de Nabuchodonosor dicuntur, possunt referri ad diabolum, qui in plerisque locis Scripturae divinae aquila appellatur. Unde est: Si exaltatus fueris ut aquila, inde detraham te, [Col. 0061A] dicit Dominus. Haec aquila venit super haereticorum conciliabula, quia quondam fuerant domus Dei: et ideo quia praevaricati sunt Dei legem, et sine causa invocant Deum verbis, a cujus notitia longe distant operibus, qui etiam Deum projicientes per falsam doctrinam, eligunt sibi reges contra Dei voluntatem, principes scilicet et auctores perversorum dogmatum, quod Deus nescit, quia ipsius notitiam non merentur. Qui aurum et argentum, id est quidquid habuerunt in nitore eloquentiae vel fulgore spiritualium sensuum, perverse intelligendo vertunt in idola, quae de suo corde finxerunt; et quia hoc fecerunt, idcirco perierunt.

»Projectus est vitulus tuus, Samaria.« Samaria nomen est civitatis et provinciae; ponitur autem hic [Col. 0061B] Samaria, quae metropolis est decem tribuum, pro omnibus civitatibus ejusdem regni. Neque enim in Samaria vituli aurei erant, sed potius in Dan et in Bethel, qui (sicut dictum est) in Samaria comprehenduntur. Unum autem vitulum pro duobus debemus accipere, singularem numerum pro plurali positum agnoscentes, quod saepissime fit in Scripturis. Projectus est (inquit) vitulus tuus, id est destructum est templum idolorum ab Assyriis. Ipsi quoque vituli sunt projecti, et conflati, atque in captivitatem delati. Unde protinus subditur, »iratus est furor meus in eis.« Quod vindicatus sum in eis, vel in vitulis scilicet, vel in eis qui eos adorabant. »Usquequo non poterunt emendari?« Ac si diceret: Quae ista insania est, me dante locum poenitentiae, illos ad sanitatem [Col. 0061C] nolle converti? Et exponendo quis fuerit iste vitulus, a cujus sordibus non poterunt emundari, subjungit:

»Quia ex Israel et ipse est.« Id est, non aliunde vitulum acceperunt, ut alium Sidoniis Baal et Astaroth, Gamos Moabitis, Moloch ab Ammonitis, sed illi et rex illorum Jeroboam fecerunt vitulum. »Artifex fecit illum,« hoc est, Jeroboam malitiae inventor, vel certe artifex quilibet jussus ab illo, unde ostenditur, »quia non est Deus« quem manus format artificis, sed simulacrum. »Quam in aranearum telas erit vitulus Samariae,« id est, sicut telae aranearum vento percussae dissolvuntur et annihilantur, ita vitulus ejus redigetur ad nihilum. Unum autem vitulum, sicut et supra, pro duobus posuit.

[Col. 0061D] »Quia ventum seminabunt, et turbinem metent.« Seminabunt positum est pro eo, quod est seminaverunt, futurum scilicet pro praeterito, sicut saepe fit in Scripturis. Ventum (inquit) seminabunt, hoc est, inania opera facient, idolum fabricantes vacuum penitus omni divinitate, et idcirco turbinem metent, captivitatem scilicet, tempestatem, et miseriam. »Culmus stans non est in eis, germen non farinam faciet.« Quando semina jacta corrumpuntur vento, et medullam perdunt interiorem, nequaquam possunt facere stipulae ut ex his seminibus tantummodo possit effici farina. Et est sensus: Sicut vento corrupto semina fructum non reddunt, ita in eis fructus boni operis reperiri non potest, nec aliquam [Col. 0062A] speciem fecundae operationis possunt habere. Unde et subditur: »Quod et si fecerint, alieni comedent eam,« id est, si habere praevaluerint aliquam potestatem ad tempus, vel si fecerint aliquod bonum, alieni, hoc est Assyrii, haec omma auferent, veetiam daemones, de quibus Dominus in Evangelio loquitur, quod jacta semina comederint volucres coeli.

»Devoratus est Israel,« ab hostibus, qui interfecerunt, vel a daemonibus, qui omne bonum illorum abstulerunt. »Nunc factus est in nationibus,« hoc est, factus est similis gentibus idola colentibus. Unde subjungitur, »quasi vas immundum.« Vas immundum, quantum pertinet ad litteram, appellat, quo ad suscipienda et projicienda stercora uti solemus. Tales [Col. 0062B] ipsi erant stercoribus et sordibus idolorum macuati, facti vas non in honorem, sed potius in contumeliam, ideoque velut immundi projecti sunt a Domino: quid enim immundius esse potest daemoniaco spiritu? Haec omnia haereticis possunt aptari, qui inania sectantur, et ideo vacui recedent, et in carne seminantes de carne metent turpitudinem corruptionis, in quibus cum videatur culmus ecclesiastici dogmatis stare, per hoc quod baptizati sunt, quod mysteria corporis Christi celebrant, non faciet farinam, hoc est, non perveniet ad fructum boni operis, quia omnis illorum actio vacua est et nihili. Quod et si fecerint, alieni comedent eam, quia favoribus hominum elati, omne bonum suum amittent, ideoque in futuro fructu remunerationis carebunt. Qui etiam [Col. 0062C] ab hostibus, id est daemonibus saepissime devorati, fiunt vas immundum, et similes paganis existunt, etiam nomen Christianitatis amittentes

»Quia ipsi ascenderunt ad Assur,« non sponte pergentes, sed potius invitae captivitatis malum perferentes. »Onager solitarius sibi Ephraim.« Onager est asinus sylvestris, qui non similiter ut oves pascua requirit domestica, sed sponte per diversa loca vagatur, et solitariam diligit habitationem. Tales facti sunt Judaei recedentes a Deo, pro libito suo per diversa idola currentes, et varios deos sibi fabricantes, qui a Deo derelicti, solitarii effecti sunt, de quibus adhuc subditur, »munera dederunt amatoribus suis,« id est Assyriis, quibus quondam in amicitiam juncti fuerant, [Col. 0062D] quod factum est temporibus Manahen, vel Osee regis, sicut supra dictum est.

»Sed et cum mercede conduxerunt nationes,« subaudis, in auxilium sibi, quod supra ostensum est, ubi dicitur, quod abierit Ephraim ad Assur, et miserit ad regem ultorem. »Nunc congregabo eos,« subaudis ad pugnam, scilicet ut cuncti pariter ducantur captivi. »Et quiescent paulisper ab onere regis et principum.« Quasi diceret: Hactenus amabant dare adversariis munera, quos diligebant: nunc autem faciam eos cessare paulisper, ut quandiu transierint in captivitatem, non solvant stipendia etiam suis regibus et principibus, donec scilicet perveniant in Assyrios, ubi nequaquam veluti liberi tributa [Col. 0063A] et stipendia dabunt, sed in ultimam servitutem redigentur.

»Quia multiplicavit Ephraim altaria ad peccandum, factae sunt ei arae in delictum.« Ostendit causam cur patiantur captivitatem, et desinant paulisper dare munera regibus et principibus, quia scilicet Ephraim, id est Jeroboam, vel certe omnis populus decem tribuum, multiplicavit altaria, in quibus peccatis peccata conjungerent. Ideoque potius peccaverunt, quia non solum in Dan aut in Bethel, sed in montibus et lucis diversisque locis idola colebant.

Quae altaria (id est arae) versa sunt ei in delictum, quia quanto plura fuerunt, tanto magis ibi peccaverunt. »Scribam ei multiplices leges meas.« Quia scilicet pro nihilo ducunt legem, quam dederam [Col. 0063B] eis per Moysen, idola colendo in diversis locis, cum praeceperim ut in Hierusalem unum esset altare, adhibebo ei multiplices leges, quibus corrigantur, sed rursus intendens illorum nequitiam subjungit, quia et ipsae leges »quae velut alienae computatae sunt.« Quasi diceret: Quia enim contempserunt eam quam ante susceperant, quid prodest ultra alias scribere leges?

»Hostias afferent, immolabunt carnes, et comedent.« Hic ostenditur quod idcirco plura fecerint altaria, ut afferrent hostias et ibi varia immolarent sacrificia, ubi ventrem suum replerent, non ut Domino placerent. Quamobrem et subjungitur, »et Dominus non suscipiet eas.« Quia videlicet non ipsi, sed potius daemonibus offerebantur. Neque enim Domino, [Col. 0063C] sed suo ventri immolaverunt eas et gutturi. Omne enim studium suum in hoc habebant, ut ipsi hostias comederent, non ut per eas Domino placerent. Haeretici quoque multiplicant sibi altaria, quando veritatem deserentes, varia sibi componunt dogmata, non ad placandum Deum, sed ad irritandum. Siquidem altare sanctae Ecclesiae unum est, licet per diversa orbis terrarum loca multa construantur altaria, sicut una fides, unum et baptisma secundum Pauli apostoli dogma. Quod dum haeretici deserunt, gravius delictum incurrunt. Unde et leges Dei non merentur accipere, quia eas quas acceperant ante, contempserunt, qui unam et veram Christi corporis hostiam deserentes, varias immolant [Col. 0063D] victimas, pro libito suo comedentes et consecrantes mysteria Christi. Unde quidquid fecerint, eleemosynam scilicet, humilitatem, pudicitiam caeteraque virtutum opera exhibentes, pro nihilo a Deo ducuntur. Nec aliquid de hujusmodi sacrificiis Dominus suscipiet, quia non Dei, sed suam in his gloriam quaerunt. »Nunc recordabitur iniquitates eorum, et visitabit peccata eorum.« Interest aliquid inter iniquitatem et peccatum. Iniquitas enim est quidquid ante divinam committitur cognitionem. Peccatum vero, quod post legem perpetratur, quod etiam gravius accipitur. Unde est: »Beati quorum remissae sunt iniquitates, et quorum tecta sunt peccata.« Et qui in delictis permanent, iniquitates eorum Dominus recordatur, quas ante legem commiserant, peccata [Col. 0064A] autem vindicat; idcirco ergo, quia post datam legem peccaverunt isti, dicitur nunc, id est in praesenti tempore recordabitur iniquitates eorum, ad ulciscendum scilicet, et peccata pristina visitabit per flagella et tormentum miseriae et captivitatis. »Ipsi in Aegyptum convertentur.« Tripliciter hoc intelligi potest. Conversi quippe sunt in Aegyptum, primum mente deos eorum colendo, deinde auxilium postulando, non confisi in Dei protectione, ad ultimum, cum Deus praeceperit eis ne ultra redirent ad Aegyptum, contempto Deo, etiam corpore reversi sunt in Aegyptum, et habitaverunt ibi.

»Et oblitus est Israel factoris sui, et aedificavit delubra.« Israelis nomine (ut saepe dictum est) omnis populus intelligitur decem tribuum, a majori [Col. 0064B] parte nomen pristinum retinens. Qui oblitus cultum Dei sui, in montibus et collibus et sub umbrosis arboribus Baalim et Astaroth aliaque idola coluit, et aedificavit ibi delubra, hoc est, templa deorum construxit. »Et Judas multiplicavit urbes munitas.« Nomine Judae duae tribus accipiuntur, Judas scilicet ac Benjamin, cum tribu sacerdotali. Qui cum vidissent Israelem a Dei amore recessisse, et visitata eorum peccata, non sunt conversi ad Dominum, sed aedificaverunt sibi urbes munitas, quibus tuerentur; sed nihil eis profuit, quia sicut historia Regum narrat, quadragesimo anno Ezechiae ascendit Sennacherib, et destruxit omnes civitates munitas, et cepit eas. Unde subjungitur: »Et mittam ignem in civitates ejus, et devorabit aedes ejus.« Ignis quippe [Col. 0064C] vocatur Sennacherib, qui civitates et aedes, hoc est, domos tam publicas quam etiam privatas destruxit, et igne combussit. Qui si ad haereticos haec ut caetera retulerimus, et iniquitates quae eis in baptis mate fuerant dimissae, et nova eis peccata quae post baptismum egerunt, imputantur, et vindicta eis redditur, eo quod ad Aegyptum, hoc est ad tenebras infidelitatis, a quibus per confessionem Christi exierant, sint reversi, obliviscentes Dei sui, et varia fingentes delubra, hoc est, falsitatis dogmata. Judas quoque, id est vir ecclesiasticus, in malis operibus vel in sanctarum Scripturarum interpretatione perversa, aedificat sibi urbes munitas, non auxilio Dei, sed artificis mendacio, dum scripturam male intelligens, testimoniis divinis suos nititur confirmare errores, [Col. 0064D] quos Dominus igne sui spiritus succendet, et ad nihilum deducet.



CAPUT IX.

»Noli laetari, Israel, noli exsultare sicut populi, quia fornicatus es a Deo tuo.« Populi nationum ignorantes Dei notitiam, et varia colentes daemonum portenta, laetabantur ibi: quod videntes Israelitae et ipsi quoque coeperunt gaudere in cultura deorum suorum, eo quod similes essent gentibus, putantes se pace frui, veluti caeterae gentes. Idcirco dicitur ei: »Noli laetari, Israel,« quia recessisti a me. Non enim diu pacem (ut aestimas) habebis, propter hoc quinimo captivus duceris, ut peccata tua puniantur, qui [Col. 0065A] mihi servitutis censum impendere volens, factus es sicut populi qui ignorant me, qui etiam in suis diis laetantur et gaudent. Noli ergo gaudere, quia fornicatus es a Deo tuo, et noli te putare talem ut sunt caeterae gentes, quoniam aliter nesciens Deum, aliter autem punitur recedens a Deo. Servus autem qui scit voluntatem domini sui, et non facit eam, vapulabit multum. »Dilexisti mercedem super omnes areas tritici.« Per areas et triticum, abundantiam omnium rerum intelligamus, quibus idem populus fruebatur, quae omnia putabat sibi esse data pro mercede, eo quod derelicto Deo coeperit idola colere. Omnia enim quae a Deo perceperat, idolis deputabat, quam ob rem justo Dei judicio haec omnia eis auferri minantur, cum subditur:

[Col. 0065B] »Area et torcular non pascet eas,« id est, mittam illis inopiam famis, ut in areis non inveniatur triticum, neque in torcularibus vinum. Quod factum esse constat temporibus Eliae et Elisei, quando matres, cogente fame, filiorum suorum cadaveribus pascebantur. »Et vinum mentietur eis,« id est deficiet, nec erit in vineis aut torcularibus, sicut putabant. Dicitur et haereticis ne gaudeant, qui putant se similes esse gentibus, dum ab unitate Ecclesiae recedunt, quoniam qui sine lege peccaverunt, sine lege peribunt, qui autem post Dei notitiam recesserint a recta fide, gravius punientur. Qui etiam temporalibus bonis abundantes, area et torculari (corpore scilicet et sanguine Christi) non satiantur, quia dum indigne comedunt, perpetuum luctum et [Col. 0065C] aeterna sibi tormenta praeparant.

»Non habitabunt in terra Domini.« Non solum penuriam famis patientur in terra, quam a Domino acceperunt, sed etiam in captivitatem ducentur, nec possunt habitare in terra, quam suis sceleribus polluerunt. »Reversus est Ephraim in Aegyptum.« Subaudis corde, vel, sicut supra dictum est, deos eorum colendo. Et in Assyriis pollutum comedit.« Sicut enim in terra sua idolothyta comedebant, ita ducti in captivitatem, in Assyriis sacrificiis daemonum vescebantur: quae dum idolis offerebantur, polluta fiebant.

»Non libabunt Domino vinum,« sed daemonibus, »et non placebunt ei.« Neque enim ipsi in Chaldaea positi Domino vinum libare poterant, non habentes [Col. 0065D] templum vel altare, in quo haec facerent. »Sacrificia eorum quasi panis lugentium. Omnes qui comedunt eum, contaminabuntur.« Apud Judaeos cum pro mortuo sacrificium offerebatur, quisquis inde comedisset, immundus fiebat et ipse, et sacrificium quod oblatum fuerat. Ipsum quippe sacrificium vocatur panis lugentium, propter hoc videlicet, quia pro mortuo erat oblatum, in cujus morte lugebant parentes. Aliter: Mos apud Judaeos fuit, mortuum per septem dies deflere. Quandiu autem hoc agebatur lamentum, quidquid in domo mortui per septem dies quibus eum deflebant, fiebat, immundum erat. Et quisquis ex eadem domo comedisset, vel aliquid tangeret, immundus fiebat. Unde et aliorsum [Col. 0066A] comedebant usque ad septimum diem. Prima quippe die flebant mortuum, adhuc in eadem domo jacentem. Post cujus sepulturam feretrum in medio ponebatur, et quasi praesente mortuo lamentabantur. Secundum hanc itaque consuetudinem dicit propheta: »Sacrificia eorum quasi panis lugentium,« etc. Et est sensus: Sicuti ea quae in domo mortui erant, immunda fiebant septem diebus quibus lugebant mortuum, quisquis inde comedisset aut bibisset immundus fiebat, sic illorum sacrificia, qui idolis immolant, immunda sunt, tam ipsa quam qui ea offerunt vel comedunt. »Quia panis eorum animae ipsorum,« subaudis praeparatur, id est, ad hoc offerunt panem et caetera idolis, ut inde satientur et gaudeant in praesenti vita. Anima hic pro vita praesenti [Col. 0066B] ponitur, sicut solet fieri in divino eloquio, unde est, Qui amat animam suam, perdet eam. »Non intrabit in domum Domini.« Quia videlicet non Domino offertur, sed daemonibus. Sciendum autem quia panis pro omni cibo et sacrificio ponitur. De haereticis facilis est intellectus, qui non habitant in domo Domini, hoc est, in Ecclesia fidelium, quae propter soliditatem fidei saepe terra appellatur. Hinc Joannes dicit: »Ex nobis exierunt, sed non erant ex nobis.« Et revertentur in Aegyptum, opera infidelium imitantes. Unde et inter Assyrios polluta comedunt, dum in societate daemonum voluptatibus suis satiantur, nec libant Domino vinum, quia spiritualiter non laetantur in ipso. Unde non placebunt ei, sed quaecunque fecerint, immunda reputabuntur. Nec in [Col. 0066C] domum Domini intrare poterunt, quia omne quod faciunt vertetur in luctum: quia ad hoc bona operantur, ut verba praedicationis, quae panis appellantur, suis auditoribus impendant, ut in praesenti gaudeant, exspoliantes domos viduarum sua deceptione, quae comedentes contaminantur: quia qui doctrinam haereticorum suscipiunt, immundi fiunt. Haereticorum enim conciliabula non domus Dei sunt, sed spelunca latronum appellantur.

»Quid facietis in die solemni, in die festivitatis Domini?« Diem solemnem vel festivitatis Domini, debemus intelligere vel captivitatis tempus et miseriarum, quo vindictam de suis inimicis et hostibus exercuit. Licet enim omnes dies Domini sint, illa tamen proprie ejus esse dicitur, quae vindictam reddere [Col. 0066D] cogitur. Cum venerit, inquit, dies captivitatis, et saevissimus hostis ingruerit, quae in ea solemnitas est, quam ego habeo placabilem, quia me vindicat de meis hostibus, et injuriae ponit modum, quid facietis? Respondete. Illis tacentibus sibi ipse respondet, imo quid sint facturi, divinis oculis intuetur. Unde subjungitur: »Ecce enim profecti sunt a vastitate.« Quo in loco praeteritum pro futuro ponitur, usitato more sacrae Scripturae. Profecti sunt scilicet, pro eo quod est proficiscentur, quia miseria et vastitate prementibus Assyriis atque Chaldaeis, captosque ligare cupientibus, fugient ad Aegyptum, ut possint evadere manus hostium. Unde et subditur: »Aegyptus congregabit eos, Memphis sepeliet eos.« Quod de [Col. 0067A] reliquis duarum tribuum est accipiendum, quae interfecit Godaliam cum Jeremia contra Domini praeceptum, fugientes Chaldaeos ingressi sunt Aegyptum, ubi postea interempti sunt a Nabuchodonosor, sicut liber ipsius prophetae testatur. Memphis autem, cujus habitatores sepelierunt Judaeos ibi interemptos, civitas erat metropolis Aegypti ante Alexandriam. »Desiderabile argentum eorum, urtica haereditabit et lappa in tabernaculis eorum.« Haec verba longam significant vastitatem, quia ubi erant quondam Domus pulcherrimae, ibi ortae sunt lappae atque urticae. Nam per argentum illud intelligitur, quod argento emitur, villae videlicet atque agri, quos diuturna vastitas redegit in solitudinem. Dicitur et haereticis: Cum venerit dies festivitatis Domini, hoc est, dies [Col. 0067B] judicii, quando vitam suis redditurus est amicis, quid facietis? Ecce enim vastati estis ab hostibus, id est daemonibus, qui vos omnibus exspoliaverunt virtutibus, imitati estis opera infidelium, et caeteris estis nationibus similes. Propter hoc ibi sepeliet vos Memphis, quae interpretatur ex ore, quia juxta sententias et blasphemias oris vestri damnabimini, et quod locuti estis in suppliciis sentietis. Tuncque desiderabile argenti, id est, quidquid habuistis in nitore eloquentiae et falsis dogmatibus urtica haereditabit, hoc est, perpetuum incendium possidebit, quod vos aeterno ardore consumet. Et erit lappa in tabernaculis suis, hoc est, conscientia peccatorum et pristinae conversationis, et curae hujusmodi vos torquebunt.

[Col. 0067C] »Venerunt dies visitationis, venerunt dies retributionis.« Visitatio in hoc loco pro afflictione et tormento ponitur. Alibi ponitur in bono, ut est: »Visitavit nos oriens ex alto.« »Venerunt (inquit) dies visitationis,« de quibus supra dixerat: »Quid facietis in die solemni et festivitatis Domini?« Venerunt dies retributionis, ut qualia fecerunt, talia recipiant. »Scito te, Israel, stultum prophetam, insanum, virum spiritualem.« Populus Israeliticus veros Dei prophetas, insanos appellabat. Unde legimus quod dixerunt principes in Ramoth Galaad ad Hieu: »Quid dixit tibi insanus iste?« quibus ille ait: »Nostis hominem, et quid locutus sit.« Dicitur ergo: O Israel, nunc tua verba cognosce, qui prophetam tibi vera dicentem et Spiritu sancto prophetantem, stultum et insanum [Col. 0067D] vocabas. Scito itaque te stultum, hoc est, sine intellectu, et eum quem vocabas prophetam insanum, qui mea verba despexisti, et putabas te esse virum spiritualem, et profutura tibi aestimabas te videre per Spiritum sanctum. Aliter: Scito te, Israel, stultum prophetam, quia tibi promittebas pacem, et non venit juxta tuam falsam aestimationem; scito te etiam prophetam esse insanum, qui mea verba despexisti, et putabas te esse virum spiritualem, et profutura tibi aestimabas te videre per spiritum. »Propter multitudinem iniquitatis tuae et multitudinem amentiae.« Id est, propter innumera peccata multam etiam incurristi amentiam, ut proprium amittens intellectum, nescires quid ageres. Unde nec ea quae [Col. 0068A] tibi futura erant adversa videre potuisti, nec eos qui per Spiritum sanctum edocti erant, et tibi ea praedicabant audisti, quos insuper insanos et amentes vocasti. Dies quoque ultionis veniet reprobis, quando Domino veniente ad judicium, visitabuntur ad poenam, et reddetur eis prout gesserant, qui dum viverent, Israelitas (hoc est, viros videntes Deum) se esse fatebantur, quod non erant, non cognoscentes suam stultitiam, dicentes Dei Filium facturam, Spiritum sanctum negantes; et rursum, alium Deum bonum, alium mundi asserentes creatorem, quorum insania multiplex est, quia et iniquitates quamplurimae.

»Speculator Ephraim cum Deo meo, propheta laqueus ruinae factus est super omnes vias ejus.« Vox [Col. 0068B] prophetae: Speculator Ephraim, subaudis est, cum Deo meo, id est ad hoc a Deo meo constitutus est speculator Jeroboam, qui nomine Ephraim intelligitur, ut ipse et ejus sequaces reges speculatores essent populi Dei, et eis bona providerent, ac secundum Dei voluntatem regerent atque instruerent eos. Speculatores quippe appellabantur rectores et prophetae ipsius populi. Unde et dicitur Ezechieli: »Speculatorem dedi te domui Israel.« Ita ergo Jeroboam quasi speculator et quasi propheta datus est populo cum sequacibus suis, ut populum corrigerent delinquentem, et ad rectum iter revocarent. Sed qui eos erudire debuerat, factus est laqueus ruinae in omnibus suis actionibus, quia per potentiam et pravam suasionem fecit eos idola colere: et qui debuerat [Col. 0068C] esse propheta ut populo Dei culturam ostenderet, docuit eos idololatriam. Unde hic subditur: »Insania« hoc est, idolum »in domo Dei ejus,« id est, in Bethel, ubi antea fuerat domus Dei. Ibi quippe vitulum aureum adorandum constituit.

»Profunde peccaverunt, sicut in diebus Gabaa.« Hic reducit propheta ad memoriam scelus filiorum Israel, quod quondam gestum est in Gabaa, quando uxorem Levitae revertentis de Bethleem illicito necavere concubitu, sicque in impietatis barathrum suo tempore Israelitas dicit demersos, ut vincant scelus quod olim fuerat in Gabaa perpetratum. Possumus et dies Gabaa accipere tempus, quando pro Deo ibi elegerunt regem Saul de urbe Gabaa. Potius enim isti peccaverunt, quoniam illi tantummodo [Col. 0068D] Deum reliquerunt eligendo sibi regem hominem qui eis dominaretur: isti autem et regem sibi elegerunt, Jeroboam videlicet filium Nabath contra Dei voluntatem; insuper a Deo recesserunt, vitulos quos ipse fecerat adorando. »Recordabitur iniquitates eorum,« subaudis, quas nunc putabatur esse oblitus, »et visitabit peccata eorum,« subaudis per captivitatem in mortem. Deus enim aliquando oblivionem non patitur, sed tunc recordari dicitur, quando vindictam peccatoribus reddere cognoscitur. Possunt et haec referri ad eos qui praepositi fuerant Ecclesiae, id est episcopi et presbyteri. Sed ipsi perversam doctrinam docendo, facti sunt aliis laqueus perditionis.

[Col. 0069A] »Quasi vias [Al. uvas] in deserto inveni Israel, quasi prima poma ficulneae.« Id est, cum omnes gentes desertae essent a Deo, cujus notitiam non habebant, inveni populum Israel, quasi viam in solitudine, et sicut avide novi fructus inventi comeduntur, sic omnibus gentibus relictis in deserto, hujusmodi elegi eos. Hoc est enim quod subjungit, »quasi prima poma ficulneae,« subaudis quae delectabilis est et cum amore colligitur. »In cacumine ejus vidi patres eorum.« Hoc est, in initio ipsius populi gratia misericordiae meae elegi Abraham, Isaac, et Jacob, quia mihi placuerunt, adhaerentes fide et bonis operibus. Videre quippe Dei, misereri est. »Ipsi autem intraverunt ad Beelphegor,« id est idolum Moabitarum, »et abalienati [Col. 0069B] sunt« id est, recesserunt. »In profusione,« subaudis sui, »et facti sunt abominabiles,« hoc est, abjectione digni. »Sicut ea quae dilexerunt,« juxta illud quod scriptum est in psalmo: »Similes illis fiant qui faciunt ea, et omnes qui confidunt in eis,« ut non solum idololatrae. sed etiam ipsa idola nuncupentur. Ut autem ad fidelem populum ista referamus, in deserto hujus saeculi, id est cum omnis mundus teneretur in peccato, et gentes ignorarent Deum, primum in apostolis et apostolicis viris invenit Dominus populum Christianum mente Deum videntem, et dulcissimis eorum satiatus est fructibus. Sed haeretici qui sibi nomen Christianitatis usurpant, intraverunt ad Beelphegor, servientes libidini. Difficile est enim, ut beatus Hieronymus dicit, [Col. 0069C] haereticum reperire, qui diligat castitatem, licet eam soleat ore praeferre, quia aliud loquitur labiis, allud servat conscientia, et implet opere. Unde et abominabiles existunt, facti immundi, sicut ea quae dilexerunt.

»Ephraim quasi avis avolavit.« Hoc est, populus decem tribuum velociter terram propriam amittens, abiit in captivitatem. Avem autem appellavit eum propheta, ut velocem in Babylonem transitum demonstraret. »Gloria eorum a partu et ab utero et a conceptu,« subaudis avolavit. Gloriabatur populus decem tribuum in multitudine filiorum et multitudine exercituum, et in eo se majorem arbitratus est Juda fratre suo, quia ipse decem tribubus, ille duobus praefuit. Habebant ergo plurimos filios, quibus gloriabatur, [Col. 0069D] qui omnes captivi ducti sunt, aut etiam interfecti, et avolavit, hoc est, subito omnis eorum gloriatio qua in filiis gloriabantur, recessit. Unde et subditur:

»Quod et si enutrierint filios suos, absque liberis eos faciam in hominibus,« id est, si multitudinem liberorum congregaverint, et licentiam nutriendi habuerint, nihil eis proderit, quia tradentur neci, et faciam ut non glorientur in eis, quia videbunt illos interfici, et ab hostibus captivari, caeterisque nationibus in propagine filiorum laetantibus, ipsi erunt absque liberis. »Sed et vae eis, cum recessero ab eis.« Quia enim ipsi recesserunt a me, et ego recedam ab eis, tuncque sentient vae, hoc est damnationem aeternam, cum omne meum perdiderint auxilium.

[Col. 0070A] »Ephraim ut vidi, Tyrus erat fundata in pulchritudine.« Tyrus civitas erat nobilis et multarum divitiarum, in medio maris sita, et dicebatur emporium, eo quod omnes ibi invenirentur divitiae ad emendum, plurimisque civibus abundabat. Quapropter Ephraim, id est decem tribus superbientes in multitudine divitiarum et populorum similem se Tyro putavit, fundata in pulchritudine, id est in honore et decore multarum divitiarum. Et est sensus: Tam pulcher erat (inquit) Ephraim, qui nunc desertus est, et sic vallabatur Dei auxilio, ut Tyrus qui mari cingitur, et procellas ac turbines ventorum contemnit: et sicut Tyrus undas adversum se insurgentes non curat, sic illi Dei protecti auxilio pro nihilo ducebant omnes adversum se [Col. 0070B] insurgentes. »Ephraim adducet ad interfectorem filios suos.« Interfectorem intelligamus Azaelem regem Syriae, qui Samariam longo tempore obsedit, quousque fame cogente ad eum exirent arbitrantes sibi utilius cum gladio subito perire, quam longa inedia. Tropologice haeretici intelliguntur Ephraim, quae veluti instabiles et lascivi de Ecclesia recedunt, et gloriantur in multitudine filiorum, quos per pravum dogma sibi generant, quibusque Dominus comminatur, etiamsi enutriti fuerint puniendos, quoniam ex fornicatione sunt geniti, ideo et patres absque liberis redduntur, dum simul discipuli cum pravis pereunt magistris, de quibus et subditur: »Vae eis cum recessero ab eis.« Simulque replicat qualis fuerit Ephraim, quando (inquit) erat in Ecclesia [Col. 0070C] inter saeculi hujus tentationem, quasi Tyrus tundebatur marinis fluctibus, et tamen nihil adversi poterat sustinere, quia habebat fundamentum Christum, super quod domus aedificata non potest everti. Nunc autem filios suos educit ad interfectorem, hoc est, ad diabolum, qui aeternaliter animas pravas jugulat. Et pulchre dixit, »educit,« id est, de Ecclesia facit extrahi foras. Moraliter filios Ephraim possumus dicere cogitationes pessimas, et contraria dogmata veritati, quae omnia Dominus interficit, nec peccatores tales liberos habere patitur, quas aeternaliter derelinquens, cum suis pravis dogmatibus et iniquis cogitationibus punit. Unde est: In illa die peribunt omnes cogitationes eorum.

»Da eis, Domine. Quid dabis eis? Da eis vulvam [Col. 0070D] sine liberis et ubera arentia.« Ne his quae Deus pro benedictione dedit male utamur, et in contrario quaeque ab eo data sunt convertamur, expedit ut auferantur a nobis. Denique cum nobis lingua data sit ad Deum laudandum, et quae bona sunt loquenda, si quis ea abutatur in blasphemiam, contra hunc Psalmista deprecatur: »Muta fiant labia dolosa,« etc. Quia ergo Ephraim gloriabatur in utero et in conceptu et partu, et in populorum multitudine, pro quibus elatus in superbiam tumebat, cum potius deberet humiliari et Deo gratias agere, qui eos multiplicaverat, loquitur propheta ad Dominum, dicens: »Da eis, Domine,« sibique ipsi respondet. »Quid dabis eis?« Et statim imprecando et provocando Deum [Col. 0071A] adversus illos, subinfert: Da eis vulvam sterilem et ubera arentia, ne scilicet habeant causas superbiae, et in quo gloriari solent, in hoc confundantur. Superbia enim in eis erat multitudo filiorum, ideoque ait: Da eis vulvam sterilem, ne scilicet generent filios, et da ubera arentia, ut, etiamsi genuerint, non habeant unde eos lactare possint.

»Omnes nequitiae eorum in Galgal, quia ibi exosos habui eos.« In Galgal Saul unctus est in regem, Samuele iram Dei populo nuntiante. Ibi (inquit) exosos habui eos, quia regem hominem ibi postulantes, a meo imperio recesserunt. Aliter: Legimus in libro Jesu Nave, quod in Galgal populus Israeliticus secundo fuerit circumcisus, ubi etiam postea quasi causa religionis primum coeperunt colere idola, in [Col. 0071B] quorum cultura omnia scelera commiserunt. Verum quia Galgal revelatio, sive volutabrum interpretatur, bene nequitiae haereticorum in Galgal esse dicuntur, eo quod manifestanda opera eorum, ipsique sint ad inferos devolvendi. Ipsi enim veraciter odio digni sunt, quia contra Deum mendacia loquuntur.

»Propter malitiam adinventionum eorum.« Id est, propter idolorum culturam, quam ipsi malitiose adversum me invenerunt, »de domo mea ejiciam eos,« id est, de Bethel, quae domus Dei dicitur. Sive etiam domum Domini possumus intelligere coelum, de quo ejecti sunt: quia deficientes corpore, in anima quoque aeternaliter pereunt.

»Non addam ut diligam eos.« Perspicuum est, quod non addiderit Dominus ut ultra eos diligeret, [Col. 0071C] unde usque hodie in captivitate permanserunt. »Omnes principes eorum recedentes,« subaudis sunt. Principes in hoc loco debemus intelligere reges decem tribuum, qui omnes a Deo per idololatriam recesserunt, nullusque ex eis ad Deum toto corde conversus est. Possumus haec omnia referre ad Christi tempora, et intelligere de duabus tribubus, quae in adventu ejus ejectae sunt de domo Dei, ne salvarentur, ut Israel, id est, ut populus Christianus salvaretur. Hinc in Evangelio legimus quod fecerit Dominus flagellum de funiculis, et ejecerit eos de templo, quia domum Patris ejus fecerunt domum negotiationis.

»Percussus est Ephraim,« a Deo, qui tradidit eos hostibus, »radix illorum exsiccata est, fructum nequaquam [Col. 0071D] facient.« Metaphoram sumit ab arbore, cujus si radices aruerint, fructum ferre non poterit: et si paululum fecerit, statim in ipso flore siccabitur. Quam autem Israelitarum radicem debemus intelligere, nisi bonos patres, ex quibus illi carnis sumpserunt originem? Et tamen quia noluerunt eorum fidem tenere, atque exempla imitari, exsiccata est radix illorum per hoc, quod illis subvenire non potuerunt, ut ab imminenti malo eos liberarent: vel certe radicem Deum debemus accipere omnipotentem, in quo fuerant fundati, quique eos ut omnes populos creaverat, protegebat, et crescere faciebat. Haec ergo radix in illis exsiccata est, quia jam non eos protegit atque defendit. Unde subditur: Fructum [Col. 0072A] nequaquam facient, id est, filios non generabunt, vel bona opera non habebunt. »Quod et si genuerint, interficiam amantissima uteri eorum.« Id est, si contigerit eos habere filios contra meam voluntatem, nihil eis proderit, quia interficiam natos eorum, quos admodum diligunt. Hoc est enim quod supra ait: Quod si enutrierint filios, absque liberis eos faciam.

»Abjiciet eos Deus meus, quia non audierunt eum, et erunt vagi in nationibus.« Varias culturas per diversa loca sequendo, quia noluerunt esse solidi in unius veri veneratione Dei. Possumus hoc generaliter intelligere de omnibus Judaeis, quorum quia principes a Domino recesserunt, moventes populum ut eum ad mortem expeterent, ejecit eos de domo [Col. 0072B] sua, et non addit ut diligat eos. Quorum radix percussa exsiccata est, quia cordis intelligentiam perdiderunt, nec sano sensu Scripturam sacram intelligunt, ideoque fructum bonae operationis non faciunt. Quod et si fecerint, id est, si visi fuerint Scripturam sanctam legemque meditari, et quasi amantissimos filios aliquid scientiae et doctrinae de suo protulerint, adversante Domino succidentur. Abjecit enim eos Deus omnium prophetarum, quia non audierunt eum, et vagi erant in nationibus, non habentes altare, non aedem, non civitatem propriam. Unde et David in psalmo: Non occidas eos nequando obliviscantur populi mei, disperge illos. etc.



CAPUT X.

[Col. 0072C] »Vitis frondosa Israel,« subaudis fuit in sanctis, quando abundavit bonis operibus. Unde est: Vinea Domini sabaoth domus Israel est. »Fructus adaequatus est ei.« Bonas enim propagines habens et flagella fructifera, multos botros attulit, et uvarum fecunditas ramorum magnitudinem coaequavit. Quia secundum multitudinem populorum abundavit bonis operibus, in patriarchis, prophetis et caeteris bonis viris. Alia translatio habet: Vitis aquosa Israel, quod in malam partem intelligimus, quia videlicet aquosa vitis, si a vinitore non fuerit putata, tota in frondibus crescit, et humorem quem debuerat in vina mutare, vana frondium et foliorum ambitione disperdit, et istiusmodi vitis damnosa est agricolis. Talis fuit Israel, crescens in multitudine populorum, [Col. 0072D] et non reddens fructum agricolae Deo, quia cum debuisset facere uvas, fecit labruscas. De quibus scriptum est: »Vinea Sodomorum vinea eorum.« Laborem enim suum non in bonis operibus, sed in abundantia foliorum occupaverunt. »Secundum multitudinem fructus sui multiplicavit sibi altaria.« Id est, quot fuerunt homines, tot habuerunt altaria: quae enim prius fuerat abundans bonis operibus, postea abundantiam fructuum vertit in offensam multitudinem, ut quanto plures haberet populos, tanto plura aedificaret altaria. Unde subdit, »Juxta ubertatem terrae suae exuberavit simulacris,« id est, secundum quod terra illorum prae omnibus terris fuit uberrima, sic prae omnibus gentibus fecerunt [Col. 0073A] ibi simulacra, id est imagines mortuorum hominum aut animalium, intantum ut etiam abundantiam terrae nimietas vinceret idolorum. Sic et haeretici, dum essent in Ecclesia plantati, vocabantur vinea Domini, et afferebant uberrimos fructus: postea vero recedentes a bono altari, id est ab unitate fidei, plures erroris sui aras exstruxerunt, et juxta ubertatem terrae suae, id est juxta acumen sensus et vim ardentis ingenii, exuberaverunt simulacris. Ex profundissimo enim sensu reges et populi vitulos aureos adoraverunt, et habuerunt in impietate consensum, quem praevenit captivitas. Extremus enim rex decem tribuum fuit Osee, de quo scriptum est quod fecerit quidem malum in conspectu Domini, sed non sicut reges qui fuerunt ante eum; [Col. 0073B] quia permisit eos (si vellent) ire in templum Domini, quod erat in Hierosolymis. Sed quia data sibi licentia noluerunt ire in Hierusalem, nono anno Oseae venit Salmanasar, rex Assyriorum, et cepit populum Israel, duxitque in Assyrios, et habitare fecit juxta flumen Gozan, in civitatibus Medorum. Quaeri autem potest cur sub pessimis regibus capti non fuerint, sed sub eo qui coeperat ex parte aliqua ad meliora converti? Ad quod dicendum, quod sub aliis regibus excusabat se populus, et dicebat: Regum paremus imperiis, nec possumus resistere tyrannidi, ideoque colimus vitulos quos adorare compellimur, et ad templum Domini ascendere non possumus. In diebus autem Oseae, ab eodem rege praeceptum est, ne tanto studio colerentur vituli, sed qui vellet ire [Col. 0073C] in Hierusalem, et in templo sacrificaret. Huic enim sententiae contradixit populus, et hoc est quod nunc dicit:

»Divisum est cor eorum,« id est voluntas et sensus regis et populi. Ideoque nunc ait, jam nulla excusatione remanente, »nunc interibunt« et tradentur aeternae captivitati. Statim enim ut populus dissensit a rege, venit interitus et captivitas, quam Osee propheta non solum praedixit, ut dictum est, sed etiam vidit, visamque deflevit. Ideoque ait: »Nunc,« id est in praesenti tempore, »ipse confringet simulacra eorum, depopulabitur aras eorum.« De Deo hoc dicitur omnipotente, non quod ipse hoc fecerit propria manu, sed quod per Assyrios voluntas ejus impleta sit, in quibus depopulabitur, id est devastabit [Col. 0073D] et destruet aras eorum. Haereticorum sensus inter se divisus est, dum varie de Christo sentiunt, ideoque interibunt, id est perpetuo damnabuntur supplicio, dum ipse, id est Deus omnipotens, simulacra et aras, id est varia dogmata, quae ipsi de corde suo finxerunt, depopulatus fuerit.

»Quia nunc dicent.« Nunc positum est pro eo, quod est tunc, nono videlicet anno, cum captus fuerit Osee a Salmanasar, qui et ipse est Sennacherib, et positus in carcere. Et postquam confregerit Dominus simulacra Israel, dicent: »Non est rex nobis.« Qui nos videlicet defendat, quia videlicet rex et omnes principes nostri capti et interfecti sunt. Denique causam exponendo, cur rex et principes ab [Col. 0074A] eis sint ablati, subjungunt dicentes: »Non enim timuimus Dominum.« Acsi dicerent: Ideo perdidimus regem hominem qui nos defendere debebat, quia non timuimus regem verum Deum. »Et rex quid faciet nobis?« Sensus est: Si habuissemus hominem regem, quid faceret nobis? Id est quomodo nos defendere posset, cum Deus omnipotens sit nobis offensus, cujus voluntati nemo resistere potest? Quasi dicerent: Nihil nobis prodesset si habuissemus regem.

»Loquimini verba visionis inutilis.« Vox prophetae sermo est Dei deridentis eos qui sibi pacem et prosperitatem pollicebantur venturam. Loquimini (inquit) verba visionis inutilis, id est promittite vobis prospera, et somniate somnia diversa, quae vobis cuncta salubria evenire pronuntient, [Col. 0074B] sicut hactenus fecistis. Omnia quae vobis prospera videbantur, in contrarium sunt versa. Unde subditur: »et ferietis foedus,« non cum Deo, sed potius cum mendacio, dicentes: Pax erit nobis. »Et germinabit quasi amaritudo judicium,« id est ipsum mendacium in quo confiditis, non pacatissimos fructus vobis procreabit, quibus satiari possitis, sed vim amaritudinis, captivitatis scilicet, atque interfectionis. »Super sulcos agri,« id est super terrena corda vestra, de quibus malos fructus protulistis, secundum illud: »De corde exeunt cogitationes malae.« Discipuli quoque haereticorum, cum fuerint eorum contrita mendacia, sero dicent: Non habemus regem, id est magistros, qui nobis prius imperaverant, et quibus decipientibus, Deum non timuimus. [Col. 0074C] Et rex quid faciet nobis? Acsi dicerent: Quid nobis profuit eos sequi, quorum in necessitate non sentimus auxilium? Haec dicent, quaerentes aliquas excusationes, ut non per se, sed per doctores suos errasse videantur. Unde et verba, et visiones haereticorum inutiles sunt. Et ferient foedus nequaquam cum Deo, sed cum amaritudinis judicio. De hoc judicio Dominus in Evangelio, quod quidam recipiant amplius judicium, quia cum dies judicii advenerit, qui in sulcos agri cordis seminaverint mendacium, metent damnationem; et qui seminaverint in lacrymis, in gaudio metent. Sequitur:

»Vaccas Bethaven coluerunt habitatores Samariae.« Bethaven ipsa est Bethel, et interpretatur domus idoli, in qua posuit Jeroboam vitulum aureum [Col. 0074D] quem fecerat, vaccas enim ipsos vitulos vocat irrisorie. Quasi diceret: Ad tantam enim miseriam devenit Israel, ut non solum vitulos, sed etiam vaccas adoraret. Porro habitatores Samariae, omnes intelliguntur habitatores decem tribuum, quarum metropolis erat eadem civitas. »Quia luxit super eum populus ejus.« Ut ostenderet per vaccas Bethaven, vitulum debere intelligi qui erat in Bethel; non intulit: Luxit super eos populus, sed super eo. Populus autem ejus dicitur, quia ipsum vitulum aureum colebat, qui tunc utique luxit, quando (sicut in sequentibus invenimus) in munere delatus est regi ultori. »Et aeditui,« id est sacerdotes »ejus super eum exsultaverunt,« eo quod fraus ejus non est deprehensa: [Col. 0075A] qui (ut Hebraei tradunt) pro vitulis aureis fecerunt aeneos et deauratos, in eodem reposuerunt loco. Cum igitur tempore necessitatis lugeret populus, eo quod etiam ipsi vituli a rege Israel Sennacherib essent direpti, exsultabant sacerdotes quod fraus illorum non posset argui et deprehendi. »In gloria ejus.« Gloria ejus, id est populi, appellatur ipse vitulus, in quo gloriabantur, eo quod aureos haberent vitulos. »Quia migrabit ab eo.« Ostendit quare exsultaverint in gloria populi, quia migravit (inquit) ab eo, id est a populo: unde subditur:

»Siquidem et ipse in Assur delatus est munus regi ultori.« Sennacherib ipse est ultor, quia vindicavit Dei injuriam adversus eos qui idola colebant pro Deo. Nota quod ipse dicit miseriam, et damnationem [Col. 0075B] populi exprimens, quia quod charius habere videbantur etiam in munere dederunt. »Confusio Ephraim capiet eum, et confundetur Israel in voluntate sua.« Legimus in Regum volumine Manahem regem Israel, Phul regi Assyriorum, misisse mille talenta argenti, ut esset manus ejus cum eo, id est ut ei praeberet auxilium. Inter quae nonnulli arbitrantur etiam vitulos, quos putabant aureos, esse directos. Deprehensa autem fraus deauratorum vitulorum, regi Israel litteris indicatur, et unde eum placabilem sibi reddere volebant, inde offendunt, atque adversum se concitant, quibus munera miserant, aestimantes non furto sacerdotum, sed fraude regis atque consilio hoc esse peractum. Cognoscens enim aereos esse vitulos, iratus est valde, aestimans [Col. 0075C] eos sibi voluisse illudere. Quam ob causam et veniens debellavit eos. Ideoque dicitur: »Confusio (id est perditio) Ephraim capiet eum, et confundetur, id est erubescet, Israel in voluntate sua,« hoc est, in consilio quo auxilium petiit ab alienigena.

»Transire fecit Samaria regem suum, quasi spumam super faciem aquae,« id est, sicut spuma et bulla aquae cito solvitur, sic regnum decem tribuum velociter finietur. Dictum est enim supra quod Osee voluerit et jusserit, ut reverterentur ad templum Domini; sed quia eum noluerunt audire ipsi habitatores, fecerunt eum perire, sicuti transit et perit spuma aquae tempore pluviae vel siccitatis. »Et disperdentur excelsa idoli.« De quibus saepe in libris Regum dicitur: Verumtamen populus immolabat [Col. 0075D] in excelsis. Quid autem sint ipsa excelsa idoli, aperitur cum subditur: »Peccatum Israel,« subaudis, fuerunt excelsa eadem. Valde enim deliquerunt, quando in montibus et lucis caeterisque amoenis locis, idola coluerunt, relicto Dei templo. »Lappa et tribulus ascendet super aras eorum.« Signum est ultimae solitudinis, dum lappa et tribulus in tabernaculis eorum ascenderunt propter longam desolationem. »Et dicent montibus: Cadite super nos: et collibus: Operite nos.« Hoc non solum ad captivitatem decem tribuum, sed etiam generaliter ad tempora Romanorum et ad totum populum Judaeorum referre possumus. Quod etiam Dominus manifestat, qui ait in Evangelio: Filiae Hierusalem, nolite flere [Col. 0076A] super me, sed super vos ipsas flete. Vel etiam in die judicii dicent sanctis, qui propter culmina virtutum montes dicuntur: »Cadite super nos,« id est vestris precibus operite mala nostra; etiam ad litteram designatur terror nimius peccatorum, qui imminente die judicii, si possent, optarent effugere posse Dei praesentiam et interire temporaliter quam perire aeternaliter.

»Ex diebus Gabaa peccavit Israel,« id est, ex eo die quo illicito concubitu uxorem Levitae turpiter atque crudeliter interfecit Benjamin in urbe Gabaa, peccavit mihi populus, Israel vel etiam ex eo quo Deum, ne principatum haberet super eos, expellentes, elegerunt Saul in regem. »Ibi steterunt,« id est in ipsis peccatis perseveraverunt. »Non comprehendet [Col. 0076B] eos in Gabaa praelium super filios iniquitatis,« id est non ideo perierunt in Gabaa praelio, quia consurrexerunt contra filios iniquitatis, id est contra Benjamin, et deleverunt eam, sed quia hominem sunt ulti, Dei vero injuriam non vindicaverunt, permittentes idolum in domo Michaeae. Debuerant enim primum Dei exercere vindictam, subvertentes Michaeam et domum ejus, et idolum ad nihilum redigentes, et postea vindicare Levitae injuriam. Quia ergo ulti sunt hominem, non Deum, et hoc ipsum causa hominis plus fecerunt quam Dei, et insuper sacrilegium in Deum suum vindicare noluerunt, comprehendet eos praelium.

»Juxta desiderium meum corripiam eos,« id est tradam eos hostibus secundum voluntatem meam. [Col. 0076C] »Et congregabuntur super eos populi,« Assyriorum videlicet multitudines. »Cum corripientur propter duas iniquitates suas.« Duas iniquitates possumus intelligere hoc, quod hominem vindicaverunt, Dei negligentes injuriam. Sive duas iniquitates fecerunt, quia primum peccaverunt in idolis Michaeae, secundo in vitulis Jeroboam, vel certe duas iniquitates, duos intelligere vitulos Samariae, unum in Dan, alterum in Bethel. Vel certe duas iniquitates perpetrarunt, quia Deum deserentes, idola coluerunt. De his duabus iniquitatibus Jeremias ait: »Me dereliquerunt fontem aquae vivae, et foderunt sibi lacus qui continere non possunt aquas.« Hae duae iniquitates contra duo Decalogi erupere praecepta, in quibus dicitur: Ego sum [Col. 0076D] Dominus Deus tuus: et non erunt tibi dii alieni coram me.

»Ephraim vitula docta diligere trituram.« Consuetudo hic terrae promissionis tangitur, ubi vitulae cum caeteris animalibus fruges terere consueverunt. Cum autem gravissimo labore fatigantur, solent prodire ab area, iterum autem diligentes aream, eo quod fruges in ea comedant (unde est: »Non alligabis os bovi trituranti«), sponte ad aream redeunt. Igitur Ephraim similis est vaccae vel vitulae, quia didicit aream terere, et non solum didicit, verum etiam annua consuetudine coepit amare quod docta est, licet trituratio laborem inferat: sic et populus Israeliticus, licet frequenter affligeretur, et multa [Col. 0077A] adversa pateretur propter idololatriam, tamen voluntates suas et ingluviem ventris sequi desiderans, ultro ad idola revertebatur. Moraliter hoc possumus referre ad illos qui ex saeculari habitu ad monasticam convertuntur religionem, et sponte ad exercendum terrenum laborem redeunt. Cumque diutina afflictione caloris et frigoris fatigantur, voluntarie tamen haec omnia perferunt, quae antea fuerant experti.

»Et ego transivi super pulchritudinem colli ejus.« Id est superbiam ejus, qua torosa cervice jugum meum non recepit, confringam. Transitus autem, maxime quando de Deo dicitur, semper plagas et adversa significat. Denique et exterminator per Aegyptum transisse memoratur. Et est sensus: Quia [Col. 0077B] Ephraim non vult jugum legis recipere, ego transivi super pulchritudinem colli ejus, et tumentes cervicum toros jugo imposito perdomui, unde subditur: »Ascendam super Ephraim,« id est contra eum, ut discat contentiosa vacca atque lasciviens laborare quod non vult. Vel jugum possumus intelligere damnationes omnium gentium, quoniam promittit se Dominus removere a loco ejus, ut vel sic ad eum rediret.

»Arabit Judas, confringet sibi sulcos Jacob.« Per Judam duas tribus accipe, quae cum vidissent Israel captivari ab hostibus, coeperunt excolere corda sua, et semetipsos in Dei coarctare cultura. Per Jacob eos tantum, qui ex decem tribubus sunt relicti, atque ad cultum verae religionis evocati, ablata omni [Col. 0077C] duritia cordis, coeperunt fructus facere bonorum operum, de quibus in Isaia scriptum est quia misit eis Ezechias libros, et adduxit illos in Hierusalem, ut ibi adorarent Deum in templo ejus, poenitentiam agentes pro cultu idolorum. Secundum anagogen hoc dici potest, quod Ephraim, qui eruditus erat legem Dei, ut tereret ream Scripturarum, et meditaretur in ea die ac nocte, coepit abjicere jugum legis, et contendere contra ecclesiasticos in subversione audientium. Unde Dominus elevatam cervicem, et sibi sublimia promittentem, vel jugo premet, vel ipse transiens, calcabit pedibus suis, et ascendet super eum, ut sciat se habere Deum. Judas autem, hoc est vir ecclesiasticus, arabit terram, coepti sui incepto opere perseverans. Jacob quoque, qui interpretatur [Col. 0077D] supplantator, vitiorum sulcos confringet, id est glebas historiae et litterae duritiam conteret in partes, et spiritualiter dividet, ut possint fruges reddere spirituales.

»Seminate vobis in veritate justitiam.« Servat ab agricolis semel coeptam translationem. Dixit Ephraim vitulam doctam amare trituram, et se ascendere super collum ejus, ut arare Judam, ac confringere sulcos Jacob; nunc praecipit ut seminent in justitia, id est, in observatione legalium praeceptorum. »Et metite in ore misericordiae,« id est in gratia Evangelii; unde est: »Poenitentiam agite, etc.« Et: »Benefacite his qui oderunt vos.« Et: »Qui te percusserit in maxillam, praebe illi et aliam.« »Innovate [Col. 0078A] vobis novale,« id est novum facite cor vestrum, dicentes cum Psalmista: »Cor mundum crea in me, Deus.« Quantum ad litteram, novale est ager, cum primum perscissus vomere fuerit. »Tempus autem requirendi Dominum,« subauditur tunc erit, »cum venerit qui docebit vos justitiam,« id est, tempore Dominicae incarnationis et passionis, quando aperte manifestabuntur omnia per quae justificabuntur fideles. Unde est: »Quaerite Dominum dum inveniri potest.« Reddit enim causas cur seminent, cur metant, cur laeta novalia innovent. Tempus (inquit) requirendi Dominum est, cum venerit Christus atque Salvator, qui docebit vos justitiam, quam nunc speratis in lege. »Finis enim legis Christus est ad justitiam omni operanti bonum.« Similiter praecipitur [Col. 0078B] his qui ab Ecclesia separati sunt, et falsum Christianorum nomen assumunt, ut agant poenitentiam, et utrumque recipiant Testamentum: in Veteri justitiam seminent, in Novo misericordiam metant; ut innovent sibi novalia bonorum operum, ac requirant Deum, qui docere eos potest veram justitiam.

»Arastis impietatem, iniquitatem messuistis.« Sensus est: Me hortante ut seminaretis in justitia, et meteretis in ore misericordiae, ut me laetificaretis ex vestris laetis novalibus, vos contra arastis impietatem, id est cogitastis iniqua consilia, ut a me recederetis. Maxima est enim iniquitas a Deo recedere, et pro Deo idola colere. Ideo iniquitatem messuistis, id est captivitatem et mortem propter peccata vestra [Col. 0078C] vobis venire fecistis; de malo semine malas fruges recipere meruistis. »Comedistis frugem mendacii,« id est, retributionem mendacii suscepistis. Somniabatis vobis bona, et juste advenit vobis adversitas. Sic et haeretici impietatem arant, quando iniqua docent. Ideoque iniquitatem metent, et fructum mendacii comedent, quando pro merito suae iniquitatis et mendacii damnabuntur. Quae enim seminaverit homo, haec et metet. »Quia confisus es in viis tuis,« id est in idolis, in quorum cultura ambulasti. »In multitudine fortium tuorum.« In regibus scilicet, atque principibus, non in Deo habens fiduciam, sed in exercitus robore.

»Consurget tumultus in populo tuo,« id est sonitus exercitus Assyriorum superveniet, quibus clamantibus [Col. 0078D] »et omnes munitiones tuae vastabuntur,« et ea quae munita et tuta arbitrabaris, patebunt hostibus. Hinc in Isaia scriptum est, quia ascendit Sennacherib, et cepit omnes civitates Judae munitas. »Sicut vastatus est Salmana a domo ejus, qui vindicavit Baal in die praelii, matre super filios allisa, sic fecit nobis Bethel a facie malitiae iniquitatem vestrarum.« Judicum historia ad memoriam ducitur, ubi legimus angelum Gedeoni apparuisse, qui dixit ei: »Vade in hac fortitudine tua, et liberabis Israel de manu Madian.« Prius tamen hortatus est destruere nemus et aras Baal, quam ob causam dictus est Jerobaal, eo quod ipse pater dixerit ei: »Ulciscatur se Baal de eo qui suffodit aram ejus.« Abiit [Col. 0079A] ergo ille cum trecentis viris, ferens secum lampadas tagenarum, et interfecit exercitum Madianitarum, qui ascendebant cum omnibus quae habebant, et possidebat, atque devorabat cuncta quae ad Israel pertinebant. Et est sensus: Sicut vastatus est Salmana, princeps Madianitarum, qui interfectus est a domo, id est a familia Gedeonis, qui vindicavit, id est, damnavit Baal, aram ejus destruendo in die praelii, matre super filios allisa, sic faciet vobis Bethel, in qua vitulum posuistis aureum, a facie malitiae iniquitatum vestrarum, pro quibus hostibus traditi peribitis. Quod autem dicit: »Matre super filios allisa,« ad hoc pertinet, quod eadem historia dicit, quia postquam comprehendit Gedeon Zebee et Salmana, principes Madianitarum, ait illis: Quales [Col. 0079B] fuerunt viri quos occidistis in Thabor? Cui Salmana respondit: Similes tui fuerunt, et unus ex illis sicut filius regis. Quibus ille ait: Si servassetis eos, non occiderem vos, etc.; quousque concludens, ait: Sicut fecit mulieres sine liberis gladius tuus, sic mater tua erit sine liberis. Percussitque eum et interfecit. Allisa est itaque mater super filios, quia nimio dolore confracta ex morte filiorum, vel certe cum ipsis est pariter interempta: potuit enim fieri ut ibi esset, et cum ipsis pariter allideretur, quia, sicut supradictum est, quod cum omnibus quae habebant, ascendebant ad terram Israel



CAPUT XI.

»Sicuti mane transit, pertransit rex Israel.« Diversis figuris explicat eumdem sensum, quod supra [Col. 0079C] dixerat: »Transire fecit Samaria regem suum quasi spumam super faciem aquae.« Eamdem etenim rem sub alia ponit similitudine: sicut enim mane adveniente sole cito transit, ita pertransiit rex Israel Osee, quia captus est ab hostibus. Est autem mane aurorae ortus, a fine noctis usque ad ortum solis. »Quia puer Israel, et dilexi eum.« Exponit beneficia quae ipsi contulerat Deus. Puer (inquit) erat Israel, idola colens in Aegypto, et pueriliter sapiens, et dilexi eum in patriarchis et reliquis sanctis. »Et ex Aegypto vocavi filium meum,« subaudis per Moysen. Sic enim ipse dixit Pharaoni: Haec dicit Dominus: Primogenitum meum dimitte ut sacrificet mihi in deserto. Et alibi, Primogenitus meus Israel. Et iterum: Filios enutrivi et exaltavi. Quod si ad [Col. 0079D] Christum, qui est Filius Patris, ista referre voluerimus, ex Aegypto eum vocavit, quando (ut Matthaeus ait) ad praeceptum angeli una cum matre virgine a Joseph reductus est in terram Israel. Spiritualiter autem Aegyptus, quae tenebrae dicitur, hunc mundum significat. Tunc ergo Deus Filium suum ex Aegypto vocavit, quando per ascensionis gloriam, ab hoc mundo sublevatum in coelo collocavit.

»Vocaverunt eos.« Quia Israel licet singulariter dicatur, pluraliter intelligitur, sicut populus et plebs. Recte a singulari transit ad pluralem: »Vocaverunt eos, id est Judaeos omnes, Moyses, et Aaron, et caeteri, ut sequerentur eos egredientes de terra Aegypti, et ut Dei implerent jussionem et voluntatem. [Col. 0080A] »Sic abierunt a facie eorum,« id est taliter recesserunt cito ad doctrinam illorum vocati ab eis, vertentes eis terga et mentis duritiam, quando dixerunt Aaron: Fac nobis deos qui nos praecedant. Moysi enim huic nescimus quid factum sit, et procedentes clamaverunt: »Isti sunt dii tui, Israel, et caetera.« »Baalim immolabant, et simulacris sacrificabant.« Non enim eis suffecerat vocantes contemnere, nisi immolarent Baal tempore Achab, qui accepit idolum a Sidoniis, eo quod Jezabel, filiam regis Sidoniorum, duxerit. Baal autem ipse est Beelphegor. Simulacris etiam sacrificabant, non solum in Dan et in Bethel idola colentes, sed etiam in montibus et lucis caeterisque locis amoenis varias imagines adorantes. De haereticis facilis intelligentia est, [Col. 0080B] quorum rex, id est diabolus, vel quilibet haeresiarches, instar diluculi transiet. Quos in infantia, quando crediderunt et erant parvuli, atque Christiano nomine censebantur, dilexit Deus, et vocavit eos de tribulatione et tenebris Aegypti. Vocavit autem apostolos et doctores Ecclesiae, a quibus vocati, recesserunt a facie eorum, et adoraverunt Beelphegor, hoc est suis vitiis et libidini servientes, immolabant simulacris quae sibi finxerant. Singuli enim haereticorum habebant deos suos, et quodcunque simulaverint, quasi sculptile colunt et conflatile.

»Et ego quasi nutritius Ephraim.« Narrat quo amore Israel dilexerit vocando ex Aegypto, secundum illud Deuteronomii: Portavit te Dominus Deus tuus, ut solet homo gestare parvulum filium, etc. [Col. 0080C] »Portabam eos in brachiis meis,« id est in fortitudine mea. Acsi diceret: Ego qui eram pater, factus sum nutritius, et parvulum meum in ulnis meis ipse portabam, ne laederetur in solitudine, et ne vel aestu in die, vel tenebris terreretur in nocte: in die eram nubes, in nocte columna ignis. »Et nescierunt quod curarem eos,« id est cum peccassent, et fecissent sibi caput vituli, dedi eis locum poenitentiae, et ignoraverunt quod curare eos vellem, id est mundare ab idolis suis. »In funiculis Adam traham eos,« id est in affectu dilectionis quo Adam dilexi: quia sicut eum sanctum feci, ita et illos sanctificare volui et mundos reddere. Unde et subditur: »in vinculis charitatis,« id est in summo affectu dilectionis. Unde et in alia translatione habetur: In funiculis [Col. 0080D] hominum traham eos. Et est sensus: ea charitate qua dilexi et astrinxi mihi Abraham, Isaac et caeteros sanctos, conjungam mihi et istos. »Et ero eis quasi exaltans jugum super maxillas eorum,« id est auferam ab eis jugum legis, ut non pereant secundum gravissimum pondus ejus, quo ait: »Qui fecerit idolum, et qui immolaverit Moloch, morte moriatur.« Quia enim misericordiam potius quam vindictam volo, jugum legis sublevabo, ne ponderi illius succumbant, vel jugum captivitatis et dominationis cunctarum per circuitum nationum auferam ab eis. »Et declinavi ad eum ut vesceretur,« id est dedi ei escam manna in deserto ut pasceretur. Quod enim declinavi ad eum, ita est intelligendum: declinare [Col. 0081A] feci ad eum cibos. Possumus et haec verba ad adventum Dominicae incarnationis referre. Intantum (inquit) dilexi eos, et tam clemens pastor fui, ut morbidam ovem humeris meis ipse portarem. Ipsi vero ignoraverunt quod mea illos passione curarem, et quia amator sum hominum, traherem illos ad credendum vinculis charitatis, juxta illud: Nemo venit ad Patrem nisi per me. Et arbitrati sunt jugum meum leve esse gravissimum, et declinavi ad eos deserens regna coelorum, ut cum eis versarer assumpta forma hominis; dedique eis cibum corporis mei.

»Non revertetur in terram Aegypti.« Populus Israel sub Manahen, rege decem tribuum, voluit fugere in Aegyptum a facie Sennacherib auxilium flagitans. [Col. 0081B] Contra quem hic loquitur Dominus, dicens: »Non revertetur (inquit) in terram Aegypti,« ut scilicet habeant regem Pharaonem: »sed Assur ipse rex ejus est,« id est Sennacherib, ac posthac erit rex ejus, quia captus in captivitatem ducetur, et dominabitur illius jure victoris. Quare autem talia patiantur, aperitur cum subditur: »quoniam noluerunt converti« per poenitentiam, confisi in homine potiusquam in Deo.

»Coepit gladius in civitatibus ejus, et consumet electos ejus.« Vide quantum pondus miseriarum, ut non agri, vel possessiones, ac rura vastentur, sed medias civitates hostis introeat. Coepit (inquit) gladius in civitatibus ejus, subaudis interficere, »et consumet electos ejus,« principes videlicet, ac robustiores [Col. 0081C] exercitus ejus, »et comedet capita eorum.« Quod ipsos significat principes, qui jure capitis caeteros regunt.

»Et populus meus pendebit ad reditum meum,« id est, cum tempus venerit captivitatis, et gladius consumpserit omnes bellatores illius, nec poterit aliquod invenire praesidium, tunc plebs mea miserabilis sero poenitentiam aget, hostibus cuncta vastantibus pendebit ad meum reditum, et suspirabit, ac converti captabit; sed non proderit, quia quondam fuit populus meus, nunc autem non. »Jugum autem imponetur ei simul, quod non auferetur.« Quia usque hodie adhuc servi permanent in montibus Persarum et Medorum. Potest hoc et ad tempora [Col. 0081D] Romanorum referri, quia tunc Judaei ultima et perpetua sunt captivitate damnati.

»Quomodo dabo te, Ephraim, protegam te, Israel?« id est non protectione dignus. More pii patris hic Dominus loquitur ad Israel. »Quomodo (inquit) dabo te?« id est quomodo potero te dare in captivitatem sine meo dolore? quomodo te protegam, et quid tibi faciam, et qua arte te corripiam, et quomodo te meo auxilio denudabo sine maximo cordis dolore? Hic enim loquitur quasi pater pius. »Quomodo dabo te? ut Adama,« subaudis, dabo te; »ponam te sicut Seboim,« id est licet non sine dolore, tamen tradam te, et redigam te in pulverem et in solitudinem vastam, et delebo usque ad cineres et favillas, sicut delevi Adamam [Col. 0082A] et Seboim, et reliquas civitates Sodomorum. Notandum quod ubi contra duas tribus Dominus loquitur per prophetas, non Adama ponitur et Seboim, sed Sodoma et Gomorrha. Unde in Isaia legimus, »Audite verbum Domini, principes Sodomorum: percipite legem Domini Dei nostri, populus Gomorrhae.« Et Dominus in Evangelio discipulis, »Tolerabilius erit Sodomae et Gomorrhae quam civitati quae non receperit vos.« Et ad Jerusalem Ezechiel: »Justificata est Sodoma ex te.« Quando autem decem loquitur tribubus, non Sodoma et Gomorrha, sed caeterae ponuntur civitates illi subjectae, propter hoc videlicet, quia licet decem majores essent numero, praeminebant tamen duae dignitate quadam templi et sacerdotii. Ideoque gravius peccaverunt [Col. 0082B] quam decem, quae his omnibus carebant, et insuper ab Jerusalem longe erant remoti. Similiter Sodoma et Gomorrha majores fuerunt in scelere, quia nequitia horum caeteris principabatur. Subjectae quoque secutae sunt, ideoque gravius erit illis. Similiter gravius erit duabus tribubus, quae etiam in templo Domini coluerunt idola, quam decem. Servus enim qui scit voluntatem domini et non facit, plagis vapulabit multis. Unde ecclesiastici viri, si iisdem quibus et haeretici continentur sceleribus, nequaquam Adamae et Seboim, quae inferiores sunt, sed Sodomae et Gomorrhae, quae majorum criminum sunt, cruciatibus subjacebunt. »Conversum est in me cor meum pariter, conturbata est poenitudo mea,« id est monstrata est mea voluntas [Col. 0082C] paterno affectu, quia statim ut locutus sum adversum te malum, et crudelem protuli sententiam, tetigit me pietas vincente misericordia, veluti austeritatem judicis pietas mitigat patris. Statim ut locutus sum me Ephraim et Israel sicut Adama et Seboim positurum, mea commota sunt viscera, et poenituit me meum quondam populum delere perpetuo. Sic enim loquitur hic Dominus: Veluti si quilibet vestrum quidam dicat: Occidam te, et statim poenitentia ductus subjungat: Mea culpa, quia taliter locutus sum adversum te.

»Non faciam furorem irae meae,« id est de mea clementia non mutabor ut disperdam Ephraim, si in me poenitentiam egerit. Unde sequitur, »Non [Col. 0082D] convertar,« a mea scilicet clementia ad crudelitatem, »ut disperdam Ephraim,« id est populum decem tribuum: non enim percutio ut disperdam in perpetuum, sed ut emendem. Crudelitas quippe mea poenitentiae et pietatis occasio est. »Quoniam Deus ego sum, et non homo, in medio tui sanctus.« Homo ad hoc percutit ut perdat, ad hoc irascitur ut vindicet, cujus judicium supplicium est. Deus autem ad hoc corripit ut emendet, ad hoc flagellat ut corripiat. Quod vero sequitur: In medio tui sanctus, taliter est intelligendum: Si poenitentiam agere volueris, in medio tui ero, et habitabo tecum, et salvabo te, »et non ingrediar civitatem.« Ad hoc scilicet ut puniam, sicut judices, quia non sum unus de his quae in urbibus habitant, et humanis [Col. 0083A] legibus vivunt. Judaei hanc sententiam ita intelligunt: Si poenitentiam egeris, non ingrediar civitatem gentium, sed tecum morabor. Aliter: Duas civitates saepe legimus, unam videlicet quam coepit Cain, alteram Abel: una malorum est, altera justorum. Non ergo ingreditur dicens civitatem eam, quam parricida exstruxit, quae ex scelere fabricata est, sed in civitate Abel perpetuo manet. Possumus haec eadem ad haereticos referre, deceptumque ab eis populum. Dicitur ergo haereticis quod, nisi poenitentiam egerint, ponantur sicut Adama et Seboim, ut nullam spem habeant salutis. Rursumque clementissimus Pater dicit se mutare suam sententiam, et poenitere quod talia sit locutus, ut illos quoque ad poenitentiam et conversionem provocet. [Col. 0083B] Non faciam (inquit) in furore meo, non disperdam Ephraim, quantum, inquit, in me est, quantum ego cupio, si errorem veritate correxerit, si me magis amaverit quam principes haereseos. Deus enim ego sum, et non homo: lapsis manum porrigam, errantes ad salutem vocabo; et quia sanctus sum, propterea non ingrediar civitatum conciliabula et urbes haereticorum: foras exeuntes de urbibus suis libenter recipio; in civitates illorum non ingrediar.

»Post Dominum ambalabunt.« Vox prophetae, acsi diceret: Quia tanta est misericordia Domini, ut etiam peccantibus veniam polliceatur, et prospera repromittat: »post Dominum ambulabunt,« id est eum imitabuntur conversi ad illum. »Quasi leo rugiet, quia ipse rugiet, et formidabunt filii maris.« [Col. 0083C] Leo, quando famem patitur, magnum solet rugitum emittere; ad cujus vocem omnes bestiae et volatilia pavent, stantque fixo gradu. Domini itaque rugitus fuit comminatio captivitatis, quando ait: »Sicut Adama ponam te et sicut Seboim.« De quo et Amos dicit. Dominus de Sion rugiet, et de Jerusalem dabit vocem suam. Vel etiam rugitus illius terror intelligitur gentibus incussus, ut Judaeorum solveretur captivitas. Rugitus quoque illius fuit, quando praesens in carne, ait: »Omnis arbor quae non facit fructum bonum excidetur, et in ignem mittetur.« Ad hanc enim vocem, quando verus leo infremuit, etiam falsus leo, qui est, juxta apostolum Petrum, adversarius noster, illico conticuit. Rugiit etiam quando dixit: »Tunc dicet rex his qui a sinistris [Col. 0083D] erunt: Discedite a me, maledicti, in ignem aeternum.« Erit autem hic rugitus perfectus et apertus, quando veniente eo ad judicium, non solum homines, sed angeli etiam pavebunt. Unde subditur: »Et formidabunt filii maris,« hoc est filii hujus saeculi. Mare enim saepe praesens saeculum significat.

»Et avolabunt quasi avis ex Aegypto, et quasi columba de terra Assyriorum: et collocabo eos in domibus suis.« Judaei haec omnia adhuc ventura praestolantur. Nos autem quia jam transacta cognoscimus, dicamus, quia de Aegypto et de Assyriis, hoc est, ab oriente et occidente, aquilone et meridie, fideles ad fidem convolant Christi, simplicitatem et innocentiam columbae imitantes, ut postmodum [Col. 0084A] possint avolare de potestate daemonum, ut collocentur in domibus suis, hoc est in coelestibus mansionibus, in sinu videlicet Abrahae, Isaac, et Jacob. Si autem ad haereticos specialiter hoc referre volumus, audita voce leonis, judicium damnationis ejus comminantes, qui fuerant nati ex amaris aquis haereticorum, assument pennas, et volabunt quasi avis, vel quasi columba de terra Assyriorum, id est daemonum, vel de Aegypto, id est moerore tribulationis, a quibus liberati, habitent in domibus suis, hoc est in fide Ecclesiae.

»Circumdedit me in negotiatione Ephraim, et in dolo domus Israel,« id est negavit me Ephraim, hoc est, Jeroboam idola colens, et deitatis honorem mihi non reddidit. Israel quoque deludere [Col. 0084B] voluit, faciens idola, quasi in ipsis esset aliquid divinitatis. »Judas autem testis descendit cum Deo et cum sanctis fidelibus.« Tradunt Hebraei: quia, cum egrederentur filii Israel de Aegypto, et esset eis ex una parte mons altissimus, et ex alia mare Rubrum, ex tertia vero hostes, et ita inclusi traderentur, caeteris tribubus dubitantibus, et in Aegyptum redire volentibus, Judas (hoc est duae tribus qui habitant templum, legem, prophetas) testis verborum Domini, cujus praecepta servabat, descendit cum Deo, id est semetipsum humilians, Domini vestigia secutus est, et hoc cum sanctis fidelibus, hoc est cum eis qui in fine pertransierunt, vel certe cum patribus quorum opera imitabatur. Circumdant haeretici Dominum in mendacio, [Col. 0084C] imo in negatione. Quidquid enim loquuntur, negant, imo mendacium est: et circumdant eum in dolis, id est in impietate domus Israel, dum universa quae simulant, artificioso sermone componunt, et impietatem contra Deum loquuntur. Judas autem, hoc est vir ecclesiasticus, non superbit, non inflatur tumore haeretico, sed humiliatur cum Deo, et cum sanctorum choro fidelis est. Sive testis fidelis est et robustus, dum aedificat domum supra petram, quae nulla tempestate quatiatur.



CAPUT XII.

»Ephraim pascit ventum, et sequitur aestum.« Narrat historia Manahen, regem Israel, pace facta cum Assur, ab Aegyptiis auxilium postulasse. Hoc [Col. 0084D] est, itaque quod hic dicitur, Ephraim pascit ventum, hoc est vana spe decipitur, fiduciam ponens in homine. Et sequitur aestum, id est pergit ad Aegyptum, quae in meridiana parte mundi sita est. »Tota die mendacium et vastitatem multiplicat.« Tota die, id est omni tempore, mendacium, id est idola et vastitatem calamitatis videlicet, et afflictionis sibi multiplicat, et eversionem suis urbibus praeparat. »Et foedus« videlicet »cum Assyriis iniit« Manahen, sicut supradictum est, qui misit eis, id est Assyriis munera, ut sibi eos foederarent. »Et oleum in Aegyptum ferebat.« Postquam foedus cum Assyriis iniit, et sibi Sennacherib conjungere non potuit, sed cognovit eum adversum se venire, misit [Col. 0085A] munera Pharaoni. Inter quae etiam ei oleum direxit, quod clarissimum ac pretiosissimum nascitur in Samaria, porro in Aegypto non reperitur. Tentemus haec eadem haereticis coaptare. Ephraim pascit ventum, id est suis operibus laetificat daemones. Et sequitur aestum, qui contrarius est floribus, et germinantia cuncta disperdit. Unde et Septuaginta ventum urentem ponunt. Tota die mendacium, hoc est falsam doctrinam, et vastitatem, hoc est interitum sibi suisque multiplicat, dum proprio non est errore contentus, sed multos sibi discipulos vanitatis aggregat. Foedus quoque cum Assyriis ineunt, id est cum daemonibus pacem habent, quorum voluntati obsequuntur: et oleum in Aegyptum ferunt, quia cum sint in tenebris erroris, scientiam Spiritus sancti se [Col. 0085B] habere mentiuntur, quem non merentur, qui extra Ecclesiam sunt.

»Judicium ergo Domini cum Juda.« Captivitatis scilicet et miseriarum, quia decem tribubus pro peccatis suis captivatis, non egit poenitentiam, sed insuper pejus operatus est, intantum, sicut Ezechiel propheta manifestat, ut vinceret sorores suas sceleribus suis. »Et visitatio,« id est magnitudo tormentorum et flagella atque supplicia, »super Jacob,« id est, super duas tribus, quae ex semine ejus ortae sunt. »Juxta vias ejus, et juxta adinventiones ejus reddet ei,« id est, qualia fecit, talia recipiet. Non enim fortuitu tantum concidit, et humana concidit fragilitate, sed inquisivit, et adinvenit in quibus peccaret

[Col. 0085C] »In utero supplantavit fratrem suum.« Veteris hic recordatur historiae, ut Dei misericordia erga Jacob, et illius duritia contra Deum cognoscatur, quoniam, cum adhuc esset in utero Rebeccae, supplantavit fratrem suum Esau, non utique fortitudine propria, sed Dei dispositione, qui eum sibi fidelem putabat futurum patriarcham. »Et in fortitudine sua directus cum angelo.« Quando missus est a patre suo in Mesopotamiam, vel quando ad torrentem cum Jacob tota nocte angelus luctatus est, a quo benedictionem accipiens, audivit: Si contra Deum fortis fuisti, quanto magis contra homines praevalebis?

»Et invaluit ad angelum:« Precibus impetrans [Col. 0085D] ut sibi benedictionem daret. »Et confortatus est.« Ipsius benedictione quem vicerat, quando dictum est illi: »Non vocaberis Jacob, sed Israel erit nomen tuum.« »Flevit, et rogavit eum.« Quando dixit, »Non dimittam te nisi benedixeris mihi.« Ista enim est luctatio quam gessit cum angelo, precibus tenens illum ut sibi benediceret, non viribus operis. »In Bethel invenit eum.« Ordo praeposterus est. Prius enim patris matrisque acquiescens consilio, dum fugeret a facie fratris sui, angelum in Bethel, quando submittens lapidem capiti, obdormivit; ibique angelos Dei vidit ascendentes et descendentes, et audivit Dominum subnixum scalae, dicentem sibi: »Jacob, Jacob, noli timere, ego sum Dominus Deus patrum tuorum: descende, eroque tecum, et reducam [Col. 0086A] te.« Quam ob causam vocavit nomen loci illius Bethel, id est domus Dei. »Et ibi locutus est nobiscum« in patre scilicet nostro, dicens illi: »Terram in qua dormis, tibi dabo et semini tuo.«

»Dominus Deus exercituum, Dominus memoriale ejus,« id est hoc memoriale nominis sui dedit illi ut diceretur Israel, hoc est vir videns Deum. Quod nomen usque nunc retinent filii ejus. Ipse enim suo nomine quod ab angelo ei impositum est, semper nominis Dei recordatur, a quo et ita vocatur.

»Et tu ad Dominum Deum tuum converteris.« Apostropham facit Propheta ad Judam: Cum haec (inquit) ita se habeant, tu, o Juda, converteris ad Dominum Deum tuum, poenitentiam agendo et in eum fideliter credendo. Quod tunc impletum est, [Col. 0086B] quando una die crediderunt tria millia, alia quinque millia, et deinceps multa millia. »Misericordiam et judicium custodi, et spera in Domino Deo tuo semper.« Primum tibi miserere, juxta quod scriptum est: Miserere animae tuae placens Deo. Deinde etiam aliis misericordiam impendere stude, juxta illud: Facite vobis amicos de mammona iniquitatis, etc. Deinde etiam custodi judicium discretionis inter bonum et malum, Deum et diabolum: et cum utrumque feceris, spera in Domino Deo tuo, semper bonis operibus ad majora proficiendo. Possumus haec eadem quae de Juda dicuntur referre ad ecclesiasticum quemlibet virum, qui a Domino corripitur, quod non sit pristinorum beneficiorum ejus memor, sed quotidie peccata peccatis consociet; [Col. 0086C] quae sint etiam ipsa beneficia exponit: Cum te (inquit) nascentem Ecclesia parturiret, supplantasti Esau, subaudis Judaeum sive gentilem populum, ejus acceptis primogenitis, et in fortitudine tua directus es contra angelum, vel vincens malignos spiritus, vel roboratus benedictionibus angeli et invaluisti contra angelum, id est precibus tibi eum esse fecisti adjutorem, praevaleres etiam contra homines. Postquam autem habuisti victoriam, flevisti et rogasti angelum Domini, et peccatorum veterum recordatus, invenisti eum in Bethel, hoc est in domo Dei quod est Ecclesia, sive, secundum Septuaginta, in domo Oven, id est doloris, et lacrymarum, ac poenitentiae. Et ut sciremus quis sit iste Judas, ibi [Col. 0086D] inquit, hoc est in Ecclesia locutus est nobiscum, id est nobis Christianis. Et ex eo tempore Christi censemur nomine, et ipso dirigente corrigimur. Itaque, o vir ecclesiastice, qui appellaris Judas et confitens, convertere quotidie per poenitentiam ad Deum tuum; et si forte peccaveris, convertere ad Deum tuum, quemadmodum agebat Propheta clamans: Laboravi in gemitu meo. Serva etiam Dei mandata; fac in aliis misericordiam, ut et ipse misericordiam consequaris. Spera quoque in Domino Deo tuo semper, sive appropinqua Deo jugiter, in omni tempore in virtute proficiens, ac propinquans Deo tuo semper.

»Chanaan, in manu ejus statera dolosa.« Monuerat Judam superius ut converteretur ad Dominum [Col. 0087A] Deum suum, et misericordiam atque judicium servans, speraret in Domino Deo suo semper: nunc ad Ephraim, id est ad decem tribus sermo convertitur, quae Chanaan appellantur, non per naturam, sed per imitationem, juxta illud quod loquitur Daniel ad presbyterum, qui utique de semine Judae erat: »Semen Chanaan, et non Juda, species decepit te.« Et in Ezechiele ad Hierusalem dictum legimus: »Pater tuus Amorraeus, et mater tua Cethaea.« Stateram dolosam inter Ephraim, contra illud: Sit tibi aequus modius, justusque sextarius. »Calumniam dilexit,« id est non solum habuit stateram iniquam ac dolosam, sed etiam calumniam dilexit, id est oppressionem pauperum, quos per potentiam exspoliavit.

[Col. 0087B] »Et dixit Ephraim: Verumtamen dives effectus sum.« Nunc manifestius ponit quis sit iste Chanaan, id est decem tribus quae dixerunt: »Dives effectus sum,« id est omnibus temporalibus bonis abundo. Et est sensus: Non curo undecunque haec mihi congregaverim, cum tamen habeam quod possideam. Hoc morbo laborant multi, quia divitias quas habent, pauperibus non erogant, nec pro his Deo gratias agunt, de quibus scriptum est: Divitiae congregatae igni comburentur. Non enim fiunt illis redemptio, cum Scriptura dicat, »Redemptio animae viri propriae divitiae,« et Dominus in Evangelio: »Facite vobis amicos de mammona iniquitatis.« »Inveni idolum mihi.« Ipsas divitias, quibus erat refectus, idolum appellat. Sicut enim gulosis Deus [Col. 0087C] venter est, ita et avaris aurum idolum est. Vel certe veraciter hoc dicunt, quia idola pro Deo colebant.

»Omnes labores mei non invenient mihi iniquitatem quam peccavi.« Sensus est: Quidquid peccavero, quia divitias habui, ab his qui meo auxilio indigent, non mihi imputabitur. Quia enim bonis meis indigent, non me pro peccatis meis accusabunt, quin potius laudabor ab illis, sicut scriptum est: Et qui iniqua egerit, benedicetur. Haec enim duo, divitiae scilicet et famulorum ambitio, accusatione carent. Diviti enim plurimi sunt amici. Haec omnia haereticis aptantur, in quorum manu est statera dolosa: quia quoscunque possunt, fraudulenter decipiunt. Calumniam quoque diligunt, dum innocentes persequuntur, [Col. 0087D] et per potentiam opprimunt; qui postquam alios deceperint, solent dicere: Divites facti sumus multitudine discipulorum qui nos sequuntur. Invenimus idolum nobis, idcirco vel maxime haereses componuntur, ut devorent domos viduarum, quae semper discunt, et nunquam ad scientiam veritatis perveniunt. Et pulchre ait: »Inveni idolum mihi.« Omnia enim haereticorum figmenta idola sunt, et ab impietate gentilium nihil differunt; solent itaque dicere: Quidquid fecero, quidquid egero mihi non poterit imputari. Habeo enim divitias meas, argumenta philosophorum, habeo multitudinem populi, quam qui aspexerit non me arbitrabitur peccare.

»Et ego Dominus Deus tuus ex terra Aegypti.« [Col. 0088A] Sensus est: Te laetante in scelere et gloriante in multitudine divitiarum, intantum ut diceres: »Dives effectus sum, inveni idolum mihi,« licet graviter peccares, ego Dominus Deus tuus, qui eduxi te de terra Aegypti, quando serviebas Pharaoni, et aedificabas de luto et paleis civitates, adhuc tribuo tibi locum poenitentiae; unde subditur: »Adhuc sedere te faciam in tabernaculis, sicut in diebus festivitatis.« Dies festivitatis scenopegiam vocat, quae septimo a Pascha mense celebratur, et in memoriam suae egressionis de terra Aegypti, in tabernaculis habitabant filii Israel. Sicut (inquit) eo tempore de Aegypto te liberavi, et in tabernaculis per quadraginta annos habitare feci, sic et nunc faciam, educens te de captivitate, ut in diebus etiam festivitatis scenopegiae, [Col. 0088B] more patrum tuorum in tabernaculis sedeas, si tantum feceris quae praecepi.

»Et locutus sum super prophetas,« id est per prophetas, ut per Moysen, per Isaiam, Jeremiam, et caeteros. »Et ego visionem multiplicavi.« Unde Isaias: »Vidi Dominum sedentem super solium excelsum.« Et Daniel: »Aspiciebam in visu noctis, et ecce Filius hominis veniebat.« »Et in manibus prophetarum assimilatus sum.« Ut Adam typum illius tenuit, qui dormiens ex suo latere formavit Evam, ut Christus Ecclesiam in cruce, sicut Jonas; unde Dominus: »Sicut fuit Jonas in ventre ceti;« sicut David qui stravit Goliam, sicut Isaac pro quo aries immolatus est, ad eos quoque qui haereticos sunt secuti, dicitur ut revertantur ad Deum, qui magis [Col. 0088C] vult poenitentiam peccatoris quam mortem. Ipsum enim esse qui eos eduxerit de Aegypto, id est de tenebris et errore gentilium, credi oportet. Et ne forsitan peccati memores tardius revertantur: Adhuc (inquit) sedere vos faciam in tabernaculis, sicut in diebus festivitatis, ut quod fecit baptisma, hoc faciat et poenitentia, et habitent in tabernaculis Salvatoris, hoc est in ecclesiis, de quibus dicitur: »Plantati in domo Domini, in atriis domus Dei nostri florebunt.« Et ne putent haeresiarchas et principes erroris sui Dei locutos Spiritu: Ego sum, inquit, qui locutus sum ad prophetas, et non ad magistros vestros, et ego visiones multiplicavi, et in manu prophetarum eorum qui sunt in Ecclesia constituti, assimilatus sum.

»Si Galaad idolum, ergo frustra errant in Galgal [Col. 0088D] bubus immolantes.« Galaad et mons est, et civitas juxta eumdem montem sita trans Jordanem in tribu Gad, de qua superius legimus: »Civitas operantium idolum, supplantata sanguine.« Galgal vero in tribu Juda prope Bethel, de qua supradictum est: »Omnis nequitia eorum in Galgal.« Quia ergo et decem tribus, quae significantur per Galaad, et duae quae exprimuntur per Galgal, in iisdem locis idola colebant, recte dicitur: »Si Galaad idolum,« etc., id est si decem tribus idola colunt, quae templo, sacerdotibus, et Dei religione carent, tamen tu, o Juda, frustra Deum dereliquisti, et in Galgal idola veneraris, cum habeas templum, sacerdotium, et caetera quae ad verum ritum pertinent. Porro boves, [Col. 0089A] vitulos appellat. »Nam et altaria eorum quasi acervi super sulcos agri,« subauditur, remanebunt, et relinquentur absque cultura, illis in captivitatem ductis, sicuti tumuli de lapidibus et arenis congregati.

»Fugit Jacob in regionem Syriae.« Historiam Geneseos tangere propheta videtur, loquens de fuga Jacob, qui fugit ad Laban avunculum suum in regionem Syriae, de quo et supra dixerat: »In utero supplantavit fratrem suum, et in fortitudine sua directus est cum angelo.« »Et servivit Israel;« hoc est ipse Jacob, »in uxore,« id est propter uxorem, Rachel scilicet, septem annis pascens oves avunculi sui. »Et in uxore servivit,« pro alia videlicet alios septem.

[Col. 0089B] »In propheta autem eduxit eum Dominus de Aegypto, et in propheta servatus est.« Quia de Jacob et Israel historiam texere coeperat, conjungit patri filios, dicens: »In propheta eduxit eum Dominus de Aegypto,« in Moyse videlicet, quo monente egressi sunt de terra Aegypti. Vel certe, si altius haec volumus intelligere, Dominus, id est Deus Pater, in propheta, id est in Christo, populum suum de tenebris infidelitatis eduxit. Porro in propheta idem populus servatus est, quando pro peccato vituli, Domini ira saeviente, prostratus coram eo dixit: »Aut dimitte eis, aut dele me de libro tuo,« etc., quousque responsum est ei: »Dimisi juxta verbum tuum.« Non errabit, qui supplantatorem Jacob et Israel [Col. 0089B] videntem Deum in typo Domini dixerit praecessisse, et Rachel primo sterilem atque formosam, quam plurimum dilexit Jacob, significare Ecclesiam: Liam autem lippientibus oculis atque fecundam, Synagogae sacramenta monstrare, et quod ipse credentium populum eduxerit de tenebris hujus saeculi, et ad lucidissima Jordanis fluenta, id est baptismum pervenerit.

»Ad iracundiam me provocavit Ephraim in amaritudinibus suis.« Sensus est: Cum ego Ephraim, id est omnes decem tribus de Aegyptia servitute liberaverim, multaque bona illi concesserim, provocavit me, qui sum natura dulcissimus, in suis amaritudinibus, id est fecit me amarum, et coegit reddere vindictam. »Et sanguis ejus super eum veniet,« id est ipse erit [Col. 0089D] causa mortis ejus, id est propter peccatum suum ducetur captivus, et interficietur ab hostibus, secundum quod David ad eum, qui se Saulem interfecisse nuntiabat, dicit: »Sanguis tuus super caput tuum.« »Et opprobrium ejus restituet ei Dominus Deus tuus,« id est vindictam blasphemiae qua dixisti: »Isti sunt dii tui qui te eduxerunt de terra Aegypti,« faciet Dominus super te venire. Semper haeretici clementissimum Dominum ad iracundiam provocant, et qui magis vult poenitentiam peccatoris quam mortem, duritia cordis sui punire compellunt. Et sanguis eorum, quo et suum et multorum effuderunt sanguinem, veniet super eos, et opprobria quibus Domino blasphemabant restituet eis Dominus Deus [Col. 0090A] suus, non quod eorum Dominus sit, sed quod quondam Dominus eorum fuit.



CAPUT XIII.

»Loquente Ephraim, horror invasit Israel.« Loquente Ephraim, id est Jeroboam, filio Nabath, de tribu Ephraim, et praecipiente ut idola colerent, horror, id est timor nimius invasit Israel, intantum ut Deum derelinqueret, et idolis sacrificaret. Unde subditur: »Et deliquit in Baal,« idolo scilicet Sidoniorum, qui et ipse est Bel, »et mortuus est,« infidelitate perdens eum, qui dicit: »Ego sum vita.« Scriptum est enim: »Anima quae peccaverit ipsa morietur.«

»Et nunc addiderunt ad peccandum.« Peccatum [Col. 0090B] idololatriae peccato copulantes, »feceruntque sibi conflatile,« id est vitulum, »de argento suo,« ut scilicet haberent ipsi quoque suos vitulos, »quasi similitudinem idolorum.« Quia enim rex habebat deos aureos, ipsi, id est populi subjecti, secundum suam possibilitatem in similitudinem illorum fecerunt sibi deos argenteos. »Factura artificum totum est,« id est opus hominis, non Dei. »His ipsi dicunt: Immolate homines, vitulos adorantes.« Sicut verbi gratia fecit Manasses et multi alii, de quibus scriptum est: Immolaverunt filios suos et filias suas daemonibus. Acsi aperte diceret: Vos, cultores idolorum, quia hostiae non suppetunt, filios et filias vestras idola vobiscum colentes, id est vitulis immolate. Sin autem (ut quidam volunt) daemones [Col. 0090B] loquuntur ad populum: »Immolate homines,« vitulos enim deferunt. Ostenditur ingluvies eorum qui sanguine victimarum aluntur et holocaustorum fumo, quod, deficientibus hostiis, homines cupiunt immolari, quorum non solum interitu, sed et cruore laetantur.

»Idcirco erunt quasi nubes matutina, et sicut ros matutinus pertransiens: sicut pulvis turbine raptus ex area, et sicut fumus de fumario.« Quia (inquit) homines vitulis, imo uno vitulo immolaverunt, et adoraverunt vitulos, idcirco erunt quasi nubes, etc., quae omnia videntur ad tempus, et cito esse desinunt. Nubes enim et ros sole adveniente fugantur et exsiccantur; pulvis quoque de area raptus, et fumus de fumario in tenues auras dissolvuntur. Unde est: [Col. 0090D] Sicut deficit fumus, deficient. Et est sensus: sicut hae quatuor subito dilabuntur, sic illi subito ducentur in Assyrios. Unde supra dictum est: »Sicut mane pertransit, ita pertransiit rex Israel.« Nubi autem matutinae, et rori, et pulveri haeretici comparantur, de quibus in Epistola catholica legimus: Hi sunt nubes sine aquis. Habent enim speciem prophetarum et nubium apostolicarum, ad quas Dei veritas pervenit, sed non habent aquas, id est gratiam Spiritus sancti, de quo Dominus dicit: »Qui credit in me, flumina de ventre ejus fluent aquae vivae.«

»Ego autem Dominus Deus tuus ex terra Aegypti.« Fui subauditur, ex quo eduxi te de Aegypto: »et Deum absque me nescies, et praeter me non est salvator.« [Col. 0091A] Refert nunc quid praestiterit illis, educens eos de Aegypto per manum Moysi, quando ait illis: Attende, ne forte comedas et satureris; ne forte obliviscaris Dei tui, qui te eduxit de terra Aegypti, etc. Non enim alius Deus praeter me, et non est qui possit salvare alius.

»Ego cognovi te,« id est dilexi. Sicut enim nescire Dei, reprobare est, sic cognoscere, diligere est, atque eligere. Unde et Moysi dicitur: Novi te ex nomine, id est specialiter prae caeteris elegi. »In deserto in terra solitudinis,« subauditur cognovi te, ubi scilicet non erant messis vel vincae, nec etiam arbores frugiferae, sed rerum omnium penuria.

»Juxta pascua sua adimpleti sunt,« id est licet esse ibi indigentiam omnium bonorum, dedi illis [Col. 0091B] manna de coelo, aquarum fontes produxi de petra durissima. »Et saturati elevaverunt cor suum,« id est in superbiam erexerunt se repleti manna, carnibus, et potu spirituali. »Et obliti sunt mei,« cujus beneficiorum memores esse debebant, secundum illud quod scriptum est: »Incrassatus est dilectus, et recalcitravit.« Neque enim per tantam eremi vastitatem, ubi non solum fruges, sed et arbores vineaeque, sed nec herba quidem gignitur, et nullae aquae ardorem temperant solis, per quadraginta annos poterat Israel ad terram pervenire Jordanis, nisi Dominus omnia praestitisset. Haereticos quoque eduxit Dominus de tenebris infidelitatis, ubi seviebant Pharaoni et ducibus ejus, praecepitque eis in Ecclesia, ut alium nescirent deum nisi eum, qui est [Col. 0091C] Creator omnium populorum, et novit salvare quos fecit. Ipse cognovit et pavit in terra solitudinis, ut possint dicere: Dominus pascit me, et nihil mihi deerit. Deditque eis panem de coelo, quem in Aegypto comederant nunquam, et aquas de consequente eos petra; petra autem, juxta Apostolum, erat Christus. Impletique pane divitiarum Scripturarum et saturati, elevaverunt contra Creatorem cor suum, et alterum sibi finxerunt deum, obliviscentes Dei, qui praecesserat eis ut legis verba ante oculos religarent, et in manibus haberent, ne unquam obliviscerentur Dei sui.

»Et ero eis quasi leaena, et sicut pardus in via Assyriorum.« Leaena raptis catulis ferocior est omnibus bestiis, pardus quoque varius non minoris est saevitiae. [Col. 0091D] Et est sensus: Cum traditi fuerint hostibus, et ducti in captivitatem, ego, qui semper erga illos clementissimus exstiti, ferocitatem omnium bestiarum adversus eos exeram. Unde protinus subditur:

»Occurram eis quasi ursa raptis catulis, et disrumpam interiora jecoris eorum.« Aiunt qui de bestiarum scripsere naturis inter omnes feras nihil esse ursa saevius cum perdiderit catulos, vel indiguerit cibis; et est sensus: Quia in corde adversum me saevientes cogitaverunt blasphemias, et adversum me protulerunt, convertar eis in omnes bestias, id est in omnem ferocitatem, et disperdam et conteram per Assyrios, atque interiora cordis eorum disrumpam, id est vitalia cordis eorum auferam. »Et consumam [Col. 0092A] eos ibi quasi leo, bestia agri scindet eos.« Ac si diceret: Tantae iniquitatis sunt, ut etiam positi in captivitate, saevitiam meam merito sentiant. »Consumam ergo eos ibi,« veluti leo praedam devorat, »bestia agri scindet eos,« Sennacherib scilicet, vel diabolus in deserto hujus saeculi habitans. Notandum quod qui in Evangelio credentibus loquitur: »Venite, ad me omnes qui laboratis et onerati estis,« etc., usque: »Onus meum leve est,« nunc per prophetam incredulis et nolentibus agere poenitentiam, leaena, pardus, ursa et leo efficitur.

»Perditio tua, Israel, tantummodo in me auxilium tuum.« Id est tu ipse es causa perditionis tuae. Pro quo alia habet translatio: Pereas Israel, qui in tantum impietatis descendisti profundum, ut solius [Col. 0092B] Dei salveris misericordia. In me est enim tantummodo auxilium tuum, si poenitentiam egeris, non ex te.

»Ubi est rex tuus? Maxime nunc salvet te in omnibus urbibus tuis.« Ironice ad eos divinus sermo profertur, qui contra Dei voluntatem elegerunt sibi regem, de cujus fortitudine praesumentes, victores se fore jactabant. Ubi est, inquit, rex tuus? Jeroboam scilicet, vel etiam Saul, de quo dicebas Samueli: Constitue nobis regem, ut judicet nos. Cumque ille contradiceret, respondebat: Nequaquam, sed erit rex nobis, et egredietur ante nos, et pugnabit pro nobis. De quo ergo promiseras tibi, quod tua bella bellaret, maxime nunc salvet te in omnibus urbibus tuis, cum jam imminent Assyrii, etiam [Col. 0092C] ab imminente necessitate subveniat. Sed non habes regem hominem, quia me, quem projecisti, non habes Deum. »Et judices tui,« id est comites et caeteri principes, »de quibus dixisti: Da mihi regem et principes,« subauditur: Ubi sunt?

»Dabo tibi regem in furore meo, et auferam in indignatione mea.« Dabo tibi regem, Saul videlicet, in furore meo, intantum ut in diebus messis pluviam monstrarem contra naturam terrae repromissionis, et auferam in indignatione mea Sedechiam, quem erutis oculis in Babylonem ducam. Aliter: Dabo tibi regem, id est Jeroboam, in furore meo, et auferam in indignatione mea Osee, ultimum regem decem tribuum.

»Colligata est iniquitas Ephraim,« id est, quomodo [Col. 0092D] si ligetur quod in sacculo conservatur, et non perit ei qui ligatum est, sic omnis iniquitas qua in Deum peccavit Ephraim, colligata est ei, et permanet usque ad tempus captivitatis; unde subditur: »Absconditum peccatum ejus.« Non Deo, cui nuda et aperta sunt omnia, sed ipsi, qui usque ad tempus captivitatis voluit recognoscere illud.

»Dolores parturientis venient ei.« Cum venerit scilicet dies ultionis et captivitatis, et revelabitur ejus iniquitas et omnibus manifestabitur, tunc repentinis doloribus concutietur, veluti parturiens mulier affligitur et ingemiscit. »Ipse filius non sapiens.« Filius Dei Ephraim fuit, juxta quod scriptum est: »Filius primogenitus mihi Israel,« sed non sapiens, [Col. 0093A] quia verum non cognovit patrem Deum, pro quo idola coluit. »Nunc enim non stabit in contritione filiorum,« id est, cum parturitionis dies et captivitatis advenerit, non poterit sustinere malum et contritionem filiorum sufferre, qui praesentibus patribus interficientur; vel non stabunt, quia captivi ducentur.

»De manu mortis liberabo eos, de morte redimam eos.« Eis loquitur Deus omnipotens, quos sua gratia liberare dignatur. De manu, inquit, mortis liberabo, id est de opere peccati, quod ad mortem trahit: quia enim manu opus agitur, recte manus peccati ipsum opus intelligitur, quo anima interficitur. Unde scriptum est: »Mors et vita in manibus linguae;« vel certe manus peccati, intelligitur potestas [Col. 0093B] diaboli. De morte redimam eos, id est de inferno liberabo omnes Judaeos et gentiles credentes; unde subditur: »Ero mors tua, o mors, ero morsus tuus, inferne.« Mors illius fuit, quia sua morte mortem destruxit, quae nullum suorum ibi reliquit. Momordit autem quando partem (suos videlicet electos) liberavit, partem autem reproborum ibi dimisit. Nam ex eo quod mordemus, partem consumimus, partem relinquimus; vel mors et infernus, diabolus intelligitur, quem momordit Christus, ut potestatem amitteret, non tamen penitus esse desisteret. Inter mortem autem et inferos hoc interest: mors est qua anima separatur a corpore; infernus locus est in quo animae recluduntur sive ad refrigerium, sive in poenis pro qualitate meritorum. [Col. 0093C] »Consolatio abscondita est ab oculis meis.« Videns clementissimus Pater quod omnes morimur, data sententia in Adam, dicit: Consolatio abscondita est ab oculis meis, pro eo quod omne genus humanum perire conspicio. Vel etiam propheta considerans omnes mori, et in infernum descendere, seque ad eos venturum esse praenoscens, dicit: »Consolatio abscondita est ab oculis meis.« Et est sensus: Non valeo consolari: nec quidquid mente concepero dolorem meum possum mitigare, dum considero inevitabilem necessitatem mortis.

»Quia ipse inter fratres dividit.« Ipse, id est infernus, dividit inter fratres, dum unum ab hac vita subtractum recipit, alterum superstitem relinquit. Quo in loco omnem intellige deesse charitatem, quod [Col. 0093D] et mater dividatur a filia, et pater a filio, et frater a fratre. Itaque quidquid fraternitatis unitatem dividit et discordiam seminat, infernus merito appellatur. Duos autem fratres inter se morte divisos, juxta historiam illius temporis, quidam intelligunt Judam et Israel, ut quod tunc figurabatur in parte, tunc sentiatur in toto. »Adducet urentem ventum Dominus de deserto ascendentem.« Ventum urentem illum debemus intelligere de quo Habacuc dicit: Deus ab austro veniet, et sanctus de monte Pharan. Deus enim Pater adduxit ventum urentem, hoc est Filium suum, peccata tollentem de deserto generis humani, in quo diabolus quaerens requiem, invenire non potuerit; vel de utero virginis, quae sine humore [Col. 0094A] virilis seminis concepit; unde est: Quomodo fiet istud, quoniam virum non cognosco? Pulchre autem tam in Isaia quam in praesenti loco, flos sive ventus ascendens dicitur, quia de humilitate carnis ad excelsa conscendit, et nos secum ad Patrem duxit, dicens in Evangelio: »Cum exaltatus fuero, omnia traham ad me.« »Et siccabit venas ejus,« id est peccata mortis ejus. Venas mortis peccata recte intelligimus, quibus per Christum siccatis, mors quoque ipsa siccabitur. »Et desolabit fontem ejus,« id est diabolum, de quo ipse ait: Nunc princeps mundi ejicietur foras. »Et ipse diripiet thesaurum omnis vasis desiderabilis.« Quod dupliciter accipitur: vasa enim desiderabilia sunt sancti, de quibus Paulus dicit: »Habemus thesaurum istum [Col. 0094B] in vasis fictilibus;« vel certe: quos diabolus veluti vasa in aeternum tenere desiderabat, ipse Christus veniens ab ejus potestate diripuit, et quasi vasa pretiosissima secum perduxit in paradisum.



CAPUT XIV.

»Pereat Samaria, quoniam ad amaritudinem concitavit Deum suum.« Saepe diximus decem tribus appellari Samariam, a metropoli Samaria, quae ex nomine Augusti nunc vocatur Augusta, id est Sebastia. Cur autem Samaria dicta sit civitas in Regum volumine legimus. Loquitur itaque propheta hic non optative, sed praedicando, dicens: »Pereat Samaria, quia ad amaritudinem concitavit Deum suum,« cum esset dulcissimus colendo, et coegerit [Col. 0094C] eum peccantibus reddere vindictam, »in gladio,« subaudis Assyriorum. »Pereat: parvuli ejus elidantur,« id est conterantur ad terram, »et fetae ejus discindantur,« id est praegnantes gladio disrumpantur in mortem, quae omnia ei accidisse credendum est tempore captivitatis et angustiae, quando suam patriam perdiderunt, et qui evaserunt gladium in servitutem perpetuam sunt adducti.

»Convertere, Israel, ad Dominum Deum tuum, quoniam corruisti in iniquitate tua.« Haec verba, quantum ad historiam pertinent, ad decem tribus quae appellabantur Ephraim dicta sunt, quae dereliquerunt Dominum Deum suum, et adoraverunt vitulos quos fabricaverat Jeroboam. Spiritualiter vero, referri possunt ad unumquemque peccatorem, [Col. 0094D] qui recedens a Creatore suo, subdit se idolo, hoc est omni mendacio, et sperat salvari ab Assur, id est diabolo, qui est auctor mendacii, sicut et pater ejus. Dicamus ergo breviter utrumque, et sic historialem intelligentiam, et juxta spiritualem ad unumquemque referendo. Superius praedixit propheta decem tribubus ad quas loquebatur calamitates et aerumnas quae sibi imminebant; nunc alloquitur eas, hortaturque et dat consilium, qualiter deprecentur Dominum, postponendo idola, et convertendo ad Deum: »Convertere, Israel, ad Dominum Deum tuum,« ab iniquitate ad justitiam per confessionem peccatorum, et operationem bonorum operum, »quoniam corruisti in iniquitate tua,« fabricando idola [Col. 0095A] et adorando daemonia. Corruisti per idololatriam, consurge per cultum et religionem Dei tui adimplendam. Sic unusquisque nostrum debet agere. Infirmati sumus, et corruimus in peccatum: consurgamus ad poenitentiam, facientes fructus dignos poenitentiae, ut Joannes Baptista praecinit, et revertamur a nostris operibus pravis.

»Tollite vobiscum verba,« o populi decem tribuum, »et convertimini ad Dominum, et dicite ei.« Duo agit propheta: hortatur eos ad poenitentiam, et de quo fundant orationes ad Dominum. Tollite, inquit, vobiscum verba, hoc est: Proferte preces et delictorum confessionem, et convertimini ad Dominum tam verbis quam operibus. Ille enim vere et veraciter convertitur a sua iniquitate ad bona opera [Col. 0095B] peragenda, qui hoc quod credit et corde tenet, praedicat ore et implet opere. »Omnem aufer iniquitatem, et accipe bonum, et reddemus vitulos labiorum nostrorum.« Talia debet unusquisque fidelium dicere: »Omnem aufer iniquitatem,« id est ab omnibus nos emunda peccatis, juxta illud: »Ab occultis meis munda me.« Et accipe bonum, confessionem scilicet, precesque non fictas, et gratiarum actionem. Quod adjungit propheta: Reddemus vitulos labiorum nostrorum, mirabiliter loquitur. Quis unquam vitulos in labiis, nisi sumpta pars fuerit ad edendum? Non praecipit offerre vitulos et sacrificia, victimasque quas solebant Judaei in templo offerre, sed per vitulos labiorum debemus intelligere laudes et gratiarum actiones, juxta illud Psalmistae: Immola [Col. 0095C] Deo sacrificium laudis, et redde Altissimo vota tua; et illud: »Sacrificium Deo spiritus contribulatus.« Sic et unusquisque nostrum vitulos, hoc est laudes, Deo omnipotenti reddit, cum confitetur se credere in Deum, Patrem ingenitum, Filium genitum, verum Deum et hominem credens, Spiritum sanctum procedentem a Patre et Filio, Trinitatem in distantia personarum, unitatem in Deitatis potentia habere. Et hoc agens, adimplet illud Apostoli: »Corde, inquit, creditur ad justitiam, ore autem confessio fit ad salutem.«

»Assur non salvabit nos, super equos non ascendemus.« Dicit beatus Hieronymus, quia traditio Judaeorum est, quod temporibus Manahen, regis Israel, miserit ipse rex Manahen et populus decem [Col. 0095D] tribuum mille talenta argenti Phul regi Assyriorum, ut esset manus ejus cum eis, et haberet pacem cum eis, praeberetque auxilium ad resistendum Aegyptiis. Inter quae munera etiam illos duos vitulos misisse illi, quos sacerdotes eorum fecerant ex aere, et deauraverant pro aureis quos Jeroboam fecerat, quorum aurum ipsi sacerdotes populo ignorante in suos usus transtulerunt, fabricantes aeneos loco illorum; de quibus vitulis Propheta superius dixit: Et ipse (subauditur vitulus) in Assur delatus est munus regi ultori, ponens singularem numerum pro plurali; ideoque dixit Propheta, ex persona populi loquens: »Assur non salvabit nos.« Acsi diceret aliis verbis: Possumus spem nostram super Assyrios ponere, [Col. 0096A] ut nos protegant, sed non sumus tuti et protecti ab eis. Nunc ergo jam non habemus fiduciam in homine, sed in te, qui es Deus noster, quia maledictus homo qui confidit in homine, et a Domino recedit cor ejus; et quod addit: »Super equos non ascendemus,« demonstrat quia confisi super Aegyptios sunt, qui velocissimos equos habebant. Et est sensus: Super equos non ascendemus, hoc est non habemus ultra spem in Aegyptiis, sed in te erit refugium nostrum. Allegorice si volumus istud intelligere, per Assur possumus accipere diabolum, per equum vero superbiam illius. Si quis ergo nostrum fiduciam habuerit in Assur, placans eum muneribus, pessimis scilicet operibus, quibus ipse delectatur, ut ascendat equum, hoc est super arrogantiam illius, [Col. 0096B] eveniet ei hoc quod Dominus in Evangelio dicit: »Omnis qui se exaltat, humiliabitur.« »Nec dicemus ultra, dii nostri opera manuum nostrarum,« id est vitulos aureos, quos nos ipsi fecimus, ultra deos non aestimabimus, nec auxilium ab eis postulabimus. »Quia ejus qui in te est misereberis populi.« Hoc est populi Israel, de quo dixeras: Filius primogenitus meus Israel. Ejus, inquit, populi qui in te est per fidem et poenitentiam, quoque quondam peccando a te recesserat, postquam per poenitentiam fuerit reversus, misereberis ejus.

»Sanabo contritiones eorum, diligam eos spontanee.« Quia dixerant per poenitentiam ad Deum conversi: Omnem aufer iniquitatem, et accipe bonum; recognoscentes patrem quem reliquerant, respondit [Col. 0096C] Dominus: Sanabo contritiones eorum, id est dimittam eis peccata, quibus graviter fuerant confracti et vulnerati. Diligam eos spontanee, hoc est, voluntarie. »Quia aversus est furor meus ab eis,« poenitentiam illis agentibus.

»Ero quasi ros, et Israel germinabit quasi lilium.« Qui enim propter peccata irascebar eis, nunc propter meam clementiam miserebor. Et ero eis quasi ros, quia aestum aestuantis incendii et libidinis misericordia mea auferam ab eis; ipsique germinabunt ut lilium, quia abundabunt et crescent decore virtutum, et odore bonae operationis. Unde Paulus: »Christi bonus odor sumus Deo.« Germinant enim, imo florent electi ut lilium, Dominum Deum suum imitantes, qui dicit in Canticis canticorum: »Ego [Col. 0096D] flos campi, et lilium convallium.« »Et erumpet radix ejus ut Libani,« id est voluntas bona ad effectum bonae operationis ducetur. Libanus mons est, cujus arbores excellentissimae, quantum ad auras extendunt verticem, tantum radicem in ima demergunt, ut nulla tempestate quatiantur, sed stabili mole consistant.

»Ibunt rami ejus,« id est proficiunt de virtute in virtutem, »et erit quasi oliva gloria ejus.« Quia dixerunt: Et erumpet radix ejus quasi Libanus; ne putaremus eumdem eum loqui ex infructuosis arboribus sanctum virum, et conversum ad Dominum, olivae fructiferae comparat. Oleum autem misericordiam significat, quae per charitatem operatur, et [Col. 0097A] omnibus bonis operibus. Ait ergo: »Erit quasi oliva gloria ejus,« id est operibus misericordiae impinguabitur, ut accenso lumine in tenebris luceat, et aliis exemplum bonae operationis tribuat.

»Et odor ejus ut Libani.« Libanus apud Graecos et Hebraeos et mons dicitur et thus. Hic autem pro thure ponitur: Sicut enim odore thuris, sic delectamur et fama justi hominis.

»Convertentur sedentes in umbra ejus.« Illi scilicet, qui a Deo Patre peccando recesserant, convertentur ad eum: et postquam conversi fuerint, accipient conversionis suae praemium, ut sedeant sub umbra, id est sub protectione illius habitent, et possint dicere cum Ecclesia: Sub umbra illius quam desideraveram sedi, et fructus ejus dulcis gutturi meo. [Col. 0097B] »Vivent tritico, et germinabunt quasi vinea.« Cum, inquit, sederint sub umbra illius, qui mortui fuerant vivent tritico, id est bonis operibus abundabunt, vel corpore et sanguine Domini, vel certe tritico vivent, quia per Christum, qui est verum frumentum, de morte ad vitam resurgent. Unde est: Nisi granum frumenti cadens in terram mortuum fuerit, ipsum solum manet. Ipse quoque vinea est, qui in se credentes vino spirituali debriat. Unde Psalmista: Visitasti terram et inebriasti eam. Et ipse Dominus discipulis: Comedite, amici, bibite et inebriamini, charissimi. Quasi vinea ergo electi germinabunt, quia Dominum suum bonis operibus imitabuntur, juxta quod ipse Dominus dicit: »Qui mihi ministrat, me sequatur.« »Memoriale ejus sicut vinum Libani.« [Col. 0097C] Vinum Libani possumus dicere mistum, et diversis pigmentis conditum, ut odorem habeat suavissimum. Et est sensus: sicut vinum pigmentatum suave fragrat hominibus, sic memoria justi hominis Domini opera imitantis, suavis est et dulcis. Possumus et vinum Libani illud intelligere, quod Domino offerebatur in templo, de quo ait Zacharias: »Aperi, Libane, portas tuas,« etc. Sicut enim delectabatur Deus omnipotens in vino quod ei offerebatur, sic gaudet et laetatur ex odore fidelium, fidei, et bonorum operum de se reddentium famam.

»Ephraim, quid mihi ultra idola?« Subauditur opponis. Et est sensus: Cum tanta bona percepturus [Col. 0098A] sis, quia poenitentiam agens meus esse coepisti, quid ultra vis colere idola? »Ego exaudiam et dirigam eum poenitentiam agentem, et ad me clamantem.« Dirigam eum, id est per rectam viam incedere faciam; via autem Christus, per quem fit accessus ad Patrem. »Ego ut abietem virentem,« subauditur dedi eum, ut haberet viriditatem fidei et operationis, et semper coelestia mentis intuitu peteret. »Ex me fructus ejus inventus est,« id est omnis illius operatio, et Veteris et Novi Testamenti observatio ex meo praecessit dono, sine quo nihil potestis facere. Sciendum autem quod saepe jam diximus, salutis Israelis et reversionis ad Deum et de captivitate redemptionem, non carnaliter accipi, ut Judaei somniant, sed spiritualiter et verissime compleatur.

[Col. 0098B] »Quis sapiens et intelliget ista; intelligens et sciet haec?« In his verbis, Propheta obscuritatem voluminis, et difficultatem ostendit explanationis. Quis nisi Christo docente cognoscere, quid significet Jezrael, quid soror ejus non misericordiam consecuta, quid tertius frater ejus non populus, quid meretrix Osee conjuncta, et caetera quae narrantur in capite, vel quid ventus urens, etc., in fine? Harum itaque obscuritatem rerum considerans, ait: Quis sapiens et intelliget ista? Si autem ipse qui scripsit vel difficile vel impossibile confitetur, quid nos facere possumus, qui, lippientibus oculis et peccatorum sordibus obscuratis, clarissimum jubar solis non possumus intueri? tum si dicerem illud quod scriptum est: O profundum divitiarum sapientiae et [Col. 0098C] scientiae Dei! quam inscrutabilia sunt judicia ejus et investigabiles viae ejus. »Quia rectae viae Domini, et justi ambulabunt in eis.« Viae Domini mandata intelliguntur Veteris ac Novi Testamenti, in quibus justi ambulant, dum ea opere complent, dicentes ad Deum cum Psalmista: »Perfice gressus meos in semitis tuis.« »Praevaricatores vero corruent in eis.« Praevaricatores, Judaei intelliguntur, haeretici, falsique Christiani, qui mandata Domini transgrediuntur. Qui in eis corruent, quoniam qui in lege peccaverunt, per legem judicabuntur. Et servus qui scit voluntatem domini, et non facit, plagis vapulavit multis.



IN JOEL PROPHETAM.
[Col. 0097]

[Col. 0097D] Joel interpretatur incipiens. Iste ad Judaeam et Hierusalem vaticinium proferens, in principio sui voluminis post luctuosa convivia ad luctum provocat Hierusalem, excidiumque ejus praenuntiat. Prophetat quoque vocationem gentium, et super congregatos credentes superventurum Spiritum sanctum.




CAPUT PRIMUM.

»Verbum Domini quod factum est ad Joel filium Phatuel.« Joel interpretatur fortis Dei. Phatuel, adapertio vel sermo Domini. Verbum Dei, quod semper fuit apud Patrem, ad Joel factum est.

[Col. 0098D] »Audite hoc, senes, et auribus percipite, omnes habitatores terrae.« Senes non aetate, sed merito; habitatores vero terrae, qui terrenis operibus deprimuntur. Inter audire vero, et auribus percipere, magna distantia est. Presbyteri, hoc est spirituales, sacratius audiunt; qui vero terram inhabitant, auribus percipiunt, sed humilius. »Si factum est istud in diebus vestris, aut in diebus patrum vestrorum, super hoc filiis vestris narrate: et filii vestri filiis suis, et filii eorum generationi alterae.« Quod dicturus sum, novit memoria: nova res novos auditores desiderat. Vinum enim novum in utres novos mittitur. [Col. 0099A] In hac brevi sententia omne genus humanum contexuit.

»Residuum erucae comedit locusta, et residuum locustae comedit bruchus, et residuum bruchi comedit rubigo.« Quid enim per erucam, quae toto corpore in terram repit, nisi luxuria designatur? quid per locustam, quae saltibus evolat, nisi inanis gloria exprimitur? quid per bruchum, cujus pene totum corpus in ventre colligitur, nisi edendi ingluvies figuratur? quid per rubiginem, quae dum tangit incendit, nisi ira innuitur? Residuum ergo erucae locusta comedit, quia saepe, cum luxuriae vitium a mente recesserit, inanis gloria succedit, cum se quasi sanctum ex castitate gloriatur. Dum ergo vitia vitiis succedunt, agrum mentis alia pestis devorat, dum [Col. 0099B] alia relinquit. Item aliter: Assyrii sub Salmanasar, Babylonii Judaeam sub Nabuchodonosor, Antiochus Syriae, et Vespasianus imperator Romanorum vastaverunt. Item aliter: Quatuor hae pestes quatuor significant genera vitiorum, quibus humanae animae pervertuntur; nam hi metuunt, cupiuntque, dolentque, gaudentque.

»Expergiscimini, ebrii, et flete, et ululate omnes qui bibitis vinum in dulcedine, quoniam periit ab ore vestro.« Ebrii vocati sunt qui, mundi hujus amore confisi, mala non sentiunt quae patiuntur. Quid est ergo dicere: Expergiscimini, ebrii, et flete, nisi: Somnium vestrae insensibilitatis excutite, et in devastatione cordis tot sibi succedentibus vitiorum pestibus, vigilantibus lamentis obviate?

[Col. 0099C] »Gens enim ascendit super terram meam fortis et innumerabilis; dentes ejus ut dentes leonis, et molares ejus ut catuli leonis.« Gens enim fortis et innumerabilis daemones significat, quae non super coelum, hoc est spirituales, sed super terram, hoc est super carnales ascendit.

»Posuit vineam meam in desertum, et ficum meam decorticavit: nudans spoliavit eam et projecit, albi facti sunt rami ejus.« Vinea populus Domini nuncupatur, ficus vero Israeliticam plebem significat. Ficum diabolus decorticavit, quia eamdem plebem Judaicam ab omni gloria nudavit. Rami ejus albi facti sunt, quia sacerdotes illius atque doctores forinsecus albi videntur per hypocrisim.

»Plange quasi virgo accincta sacco, super virum [Col. 0099D] pubertatis tuae,« O infelix plebs, vel anima, quae sponso, id est Christo, velut sponso copulata fueras conjugio, et stuprata a daemonibus, adultera effecta es, plange quasi virgo, hoc est age poenitentiam.

»Periit sacrificium et libatio de domo Domini; luxerunt sacerdotes ministri Domini.« Domum Domini plebem dicit Judaicam, sive animam, quae, ex spoliata ab adversariis potestatibus, nudata fit ab omni sacrificio justitiae.

»Depopulata est regio, luxit humus, quoniam devastatum est triticum, confusum est vinum, et elanguit oleum.« Hoc est quod ait David: »Non est qui faciat bonum, non est usque ad unum.« Triticum, vinum, et oleum, charismatum significant [Col. 0100A] dona, quae in populum Judaeorum, vel in caeteris animabus per degenerem vitam a diabolo dissipata sunt.

»Confusi sunt agricolae, ululaverunt vinitores super frumento, vino, et hordeo, quia periit messis agri.« Agricolae vel vinitores angeli sunt, sive magistri atque doctores, qui, videntes animas sibi creditas carnalibus passionibus deservire, nunc plangunt. Messis humanum genus significat.

»Vinea confusa est, et ficus elanguit; malogranatum, et palma, et malum, et omnia ligna agri aruerunt, quia confusum est gaudium a filiis hominum.« Vinea vel ficus id ipsum quod superius plebs Judaica. Malogranatum et caetera ligna diversa significant charismatum dona, quae humano generi ab adversariis [Col. 0100B] potestatibus per vitia auferuntur.

»Accingite vos, et plangite, sacerdotes; ululate, ministri altaris. Ingredimini, cubate in sacco, ministri Dei mei, quoniam interiit de domo Dei nostri sacrificium et libatio.« Exhortatio ad praepositos Ecclesiae, ut per eruditionem populi sibi crediti, velut propria deplorent. Domum Dei Ecclesiam dicit, vel animam ex qua munera Dei per vitae incuriam perierunt.

»Sanctificate jejunium, vocate coetum, congregate senes, omnes habitatores terrae in domum Dei nostri, et clamate ad Dominum: Ah ah ah diei! quia prope est dies Domini, et quasi vastitas a potente veniet.« Hoc est: jejunium vestrum caeteris virtutibus adjunctum sanctificate. Senes et habitatores terrae, doctores [Col. 0100C] et auditores dicit in Ecclesiam congregandos per fidem; dies Domini dicitur dies judicii.

»Nunquid non coram oculis vestris alimenta perierunt, de domo Dei vestri laetitia et exsultatio?« Crescentibus enim vitiis atque peccatis, luctus succedit laetitiae; domus Dei Ecclesia intelligitur, vel anima.

»Computruerunt jumenta in stercore suo.« Jumenta in stercore suo putrescere est, homines carnales in fetore luxuriae vitam finire. »Demolita sunt horrea, dissipatae sunt apothecae, quoniam confusum est triticum.« Horrea vel apothecae mentes significat fidelium, in quibus frumentum justitiae et vinum prudentiae recondi solitum erat.

»Quid ingemuit animal, mugierunt greges armenti? Quia non est pascuum eis, sed et greges pecorum [Col. 0100D] disperierunt.« Quod animal et armenta dixit, homines doctos doctrinam Dei ignorantes insinuavit, pecora vero gentes significant. Pascua defecerunt, quia ariditas verbi Dei cuncta possidet, et cessantibus pluviis ejus, omnia aruerunt. Greges disperierunt, quia pastores tales non sunt qui doceant sanitatem.

»Ad te, Domine, clamabo, quia ignis comedit speciosa deserti, et flamma succendit omnia ligna regionis, sed et bestiae agri, quasi area sitiens imbrem, suspexerunt ad te, quoniam exsiccati sunt fontes aquarum, et ignis devoravit speciosa deserti.« Ignis, diabolus, desertum, mundus iste, speciosa deserti, homines sive gloria hujus saeculi; ligna regionis, gentes quae a diabolo consumptae sunt; bestiae [Col. 0101A] agri gentes dicuntur, quae post mala opera ad Deum conversae, ejus misericordiam implorant. Fontes aquarum scientiam significant legis, quae in populo Judaeorum per infidelitatem exsiccata est.



CAPUT II.

»Canite tuba in Sion, ulutate in monte sancto meo, conturbentur omnes habitatores terrae; quia venit dies Domini, quia prope est dies tenebrarum et caliginis, dies nubis et turbinis.« Clara vox Evangelica praedicatio, Sion vero Ecclesia vel anima; habitatores terrae, homines dicit esse carnales, quos omnes terret, et ad poenitentiam provocat; dies judicii talis erit his qui passuri sunt poenas, quam diei tenebrarum et caliginis ob damnationem reproborum [Col. 0101B] comparavit. At vero, quia cuncta retroacta tunc judicii justitiae patefacta erunt, ideo eam solis lumini comparavit. »Quasi mane expansum super montes populus multus et fortis, similis ei non fuit a principio, et post eum non erit usque in annos generationis et generationis.« Populus multus et fortis, daemonum multitudinem et impiorum significat, quae a principio, hoc est ab Adam usque in finem saeculi cum in judicio fuerit exstincta, in aeternum non erit, quia post eumdem diem judicii, ascensus atque descensus (sicut dicere voluit Origenes) non erit.

»Ante faciem ejus ignis vorans, et post eum exurens flamma.« Ubicunque enim ille ingressus fuerit, exercitus daemonum statim desertum facit, et omnium [Col. 0101C] virtutum exurit flores. »Quasi hortus voluptatis terra coram eo, et post eum solitudo deserti, neque est qui effugiat eum.« Priusquam homo delinquat per ejus suasionem, et est sine peccato, fit quasi hortus paradisi: cum autem eum semel ceperit et duxerit in peccatum, facit eum solitudinem et desertum, ita ut non sit, aut raro sit, qui ejus possit effugere decipulam.

»Quasi aspectus equorum aspectus eorum, et quasi equites sic currunt.« Equus homo, eques diabolus. Quasi aspectus eqourum, aspectus impiorum, per quos diabolus persequitur justos. Quadriga diaboli quatuor sunt passiones, quas sub nomine pestium in capite hujus libri describit.

»Sicut sonitus quadrigarum super capita montium [Col. 0101D] exsilient, sicut sonitus flammae ignis devorantis stipulam, velut populus fortis praeparatus ad praelium.« Stipula, leves et infructuosi homines, igne diaboli consumpti.

»A facie ejus cruciabuntur populi, omnes vultus redigentur in ollam.« Cum populi coeperint cum ipso in poenam trahi, et eos coeperit habere diabolus in propria potestate.

»Sicut fortes current, quasi viri bellatores ascendent murum.« Infelix illa civitas, hoc est anima, quae a tali hoste capitur. In qua cum quisque ingressus fuerit, super murum virtutum currens libenter insultat; atque domum conscientiae cum intraverit, si quid boni in ea invenerit, cuncta deperdat.

[Col. 0102A] »Vir in viis suis gradietur, et non declinabit a semitis suis. Unusquisque fratrem suum non coarctabit. Singuli in calle suo ambulabunt. Sed et per fenestras cadent, et non demolientur. Urbem ingredientur, in muro current, domos conscendent.« In quibus enim diabolus juste acceperit potestatem, in his per sensus carnis velut per fenestras ingrediens, amota quae intrinsecus reperit, depraedatur. Si quis vero eum introire prohibeat, ejus aedificium boni operis demoliri non permittitur. »Per fenestras intrabunt quasi fur,« id est per sensus nostros occulte daemones velut fures ingredientur.

»A facie ejus contremuit terra, moti sunt coeli, sol et luna contenebrati sunt, et stellae retraxerunt splendorem suum.« A facie hujus populi diabolici, [Col. 0102B] vel etiam Antichristi contremuit terra, hoc est peccatores; moti sunt coeli, id est spirituales. Sol et luna obtenebrati sunt, quia fides Christi et Ecclesiae in quorumdam corda sub Antichristo deficiet

»Et Dominus dedit vocem suam ante faciem exercitus sui, quia multa sunt nimis castra ejus, quia fortia et facientia verbum ejus.« Quia divina praedicatio praeibit Antichristi adventum. Castra daemonum ideo castra Domini dicuntur, quia in omni necessitate tam ad probationem justorum, quam ad damnationem reproborum ejus juri deserviunt. »Magnus enim dies Domini, et terribilis valde, et quis sustinebit eum?« Quis, semper in Scripturis dupliciter intelligitur, id est aut nullus, aut rarus.

»Nunc ergo dicit Dominus: Convertimini ad me [Col. 0102C] in toto corde vestro, in jejunio et fletu et planctu.« Exhortatio Domini humanum genus ad poenitentiam provocans, in jejunio primo, quia fundamentum poenitentiae jejunium est. Comes autem jejunii, fletus et planctus.

»Et scindite corda vestra, et non vestimenta vestra, et convertimini ad Dominum Deum vestrum, quia benignus et misericors est, patiens et multae misericordiae, praestabilis super malitia.« Hoc adversum eos loquitur poenitentes, qui habitu poenitentiam pollicentur, et corde non exhibent. Ne desperet peccator magnitudine vitiorum, benignitas et misericordia Domini illi pollicetur, quia peccantes non punit statim, sed poenitentiae dat locum.

»Quis scit si convertatur, et ignoscat, et relinquat [Col. 0102D] post se benedictionem? Sacrificium et libamen Domino Deo nostro.« In uniuscujusque peccatum dubie veniam repromittit, ne negligentiorem faciat poenitentem, et relinquat post se benedictionem. Primo benedictionem, quae expellit maledictionem, deinde sacrificium et libamen, hoc est opera bona quae placeant Deo.

»Canite tuba in Sion, sanctificate jejunium, vocate coetum, congregate populum: sanctificate Ecclesiam, coadunate senes, congregate parvulos et sugentes ubera.« Iterum eadem repetit, ut vel doctrinae frequentis auditu convertantur ad Deum. Congregatio populi collectio est in Ecclesia fidelium per Christum; aetatum diversitas discretio est meritorum. [Col. 0103A] »Egrediatur sponsus de cubili suo et sponsa de thalamo suo. Intra vestibulum et altare plorabunt sacerdotes ministri Domini, et dicent.« Sponsus Christus de cubili suo, hoc est de sinu Patris, ad publicum humani generis egressus. Sponsa caro ejusdem Christi ex utero Mariae virginis velut de thalamo suo prodiens. Sponsus sermo divinus, sponsa anima fidelis. Sacerdotes ministri Domini, apostoli sunt, pro delictis populi intervenientes. »Parce, Domine, parce populo tuo, et ne des haereditatem tuam in opprobrium, ut dominentur eis nationes.« Hoc est: ut mitteret qui eam liberaret, et misit et pepercit populo suo; id est, in adventu Christi, remissionem largitus est peccatorum, ut non dominentur eis nationes, id est daemones. »Quare dicunt in populis: [Col. 0103B] Ubi est Deus eorum? Zelatus est Dominus terram suam, et pepercit populo suo.« Zelare ideo dicitur, quia ubicunque zelus est, amoris indicium est. Responsio Domini, pollicitatio ejus per libros legis prophetarum. »Ecce ego mittam vobis frumentum, et vinum, et oleum, et replebimini in eis, et non dabo vos ultra opprobrium in gentibus.« Frumentum, Christus, qui in Zacharia frumentum dicitur electorum; vinum, gratia Spiritus sancti; oleum, charismata, quae a Christo per donum Spiritus sancti in corda electorum diffunduntur, hoc est: benedictione mea veterem maledictionem abstergam.

»Et eum qui ab aquilone est, procul abjiciam a vobis, et expellam eum in terram inviam et desertam.« Aquilonem diabolum dicit: terram inviam et [Col. 0103C] desertam, reprobos omnes in quibus regnat appellat. »Faciem ejus contra mare orientale, et extremum ejus ad mare novissimum.« Diabolus non habens faciem ad solem justitiae, sed quocunque respexerit, semper mare istius saeculi respicit. Orientale autem et novissimum, principium ruinae ejus intelligitur. »Et ascendet fetor ejus, et ascendet putredo ejus, quia superbe egit.« Cum idem diabolus jugulatus in fine mundi fuerit, tunc fetor ejus, hoc est qualis sit, omnibus apparebit.

»Noli timere, terra, exsulta et laetare, quia magnificavit Dominus ut faceret: nolite timere animalia regionis, quia germinaverunt speciosa deserti.« Hoc est cogitationem suam, quam pro salute humani [Col. 0103D] generis disposuit, ut de eorum substantia Filius Dei carnem assumeret. Eam quam supra dixerat maledictam, nunc dicit benedictione Dei restaurari. Animalia regionis, gentes quibus verba virtutem, id est Christus, per Virginem germinavit. »Quia lignum attulit fructum suum, ficus et vinea dederunt virtutem suam. Et filii Sion, exsultate et laetamini in Domino Deo vestro, qui dedit vobis doctorem justitiae, et descendere faciet ad vos imbrem matutinum.« Lignum, Christus, ficus vero in persona accipitur Spiritus sancti; vinea idem Christus in plebe fidelium; filii Sion, filii dicuntur Ecclesiae in speculatione fidei constituti; doctor justitiae, Christus, Ecclesiae suae a Deo Patre electus; imbrem matutinum et serotinum, [Col. 0104A] utriusque Testamenti benedictionem divinitus in Christo collatam dicit.

»Et implebuntur areae frumento, et redundabunt torcularia vino et oleo,« id est in Christo, vel in principio regni spiritualis, areae Ecclesiae a credentibus populis repletae, sive corda electorum variis virtutibus per imbrem gratiae Spiritus sancti redundantia.

»Et reddam vobis annos quos comedit locusta, et bruchus, et rubigo, et eruca. Fortitudo mea magna, quam misi in vos.« Quatuor hae pestes quatuor perturbationes, per quas diabolus humanum genus devorat, significant, hoc est: cupiditatem et metum, laetitiam atque tristitiam.

»Et comedetis vescentes, et saturabimini, et laudabitis [Col. 0104B] nomen Domini Dei vestri, qui fecit vobiscum mirabilia.« Omnes enim qui legunt Scripturas carnaliter, sicut Judaei, et ad intelligentiam non perveniunt spiritualem, isti sunt vescentes, et nunquam ad saturitatem pervenientes. Et laudabitis nomen Domini Dei vestri, hoc est: si misericordiam Dei per intelligentiam spiritualem fueritis consecuti. »Et non confundetur populus meus in sempiternum, et scietis, quia in medio Israel ego sum,« id est in medio videntium Deum ex fide. »Et ego Dominus Deus vester, et non est amplius, et non confundetur populus meus in aeternum.« Ego sum Christus, et ego Dominus vester, idem ipse Christus, et amplius praeter Christum.

»Et erit post haec, et effundam spiritum meum [Col. 0104C] super omnem carnem, et prophetabunt filii vestri et filiae vestrae. Senes vestri somnia somniabunt, et juvenes visiones videbunt.« Senes, prophetas, juvenes, apostolos appellat.

»Sed et super servos meos et ancillas meas in diebus illis effundam spiritum meum.« Hoc secundum historiam manifestissime dictum et impletum est. Servos meos, viros spirituales atque doctores: ancillas vero, ecclesias, vel animas credentium dicit.

»Et dabo prodigia in coelo et in terra, sanguinem, et ignem, et vaporem fumi.« Prodigia in coelo, hoc est in sanctis; et in terra, hoc est in peccatoribus se Dominus dare pollicetur. Et quid prodigia, nisi signa et perditionem peccatorum, quae in adventu [Col. 0104D] Spiritus sancti patefactae sunt? In sanguine interfectio animarum; in igne calorem corporis, sive iracundiam cordis; in vapore fumi, cogitationes noxiae, quae in corde hominum aestuant, significantur. Secundum historiam et prophetiam, in tempore passionis Christi omnia haec completa sunt.

»Sol convertetur in tenebras, et luna in sanguinem, antequam veniat dies Domini magnus et horribilis.« Hoc est: splendor quorumdam fidelium, ultima tribulatione deficiens obscurabitur, et Ecclesia martyrum sanguine cruentabitur.

»Et erit, omnis quicunque invocaverit nomen Domini salvus erit.« Invocare et dicere Dominum, non tantum voce, sed opere comprobandum est et effectu. [Col. 0105A] »Quia in monte Sion et in Hierusalem erit salvatio, sicut dixit Dominus, et in residuis quos Dominus vocaverit.« Montem Sion et Hierusalem, Ecclesiam intelligimus, in qua erit salvatio, sicut dixit.



CAPUT III.

»Quia ecce in diebus illis et in tempore illo cum convertero captivitatem Juda et Hierusalem,« quae antea non erat. Primi sunt sancti apostoli, vel caeteri ex circumcisione credentes, residui vero, ex gentibus venientes.

»Congregabo omnes gentes, et deducam eas in valle Josaphat, et disceptabo cum eis ibi.« Josaphat interpretatur Domini judicium. Hoc ergo est quod dicit: Quando misertus fuero eorum qui per confessionem [Col. 0105B] nominis mei censentur, tunc omnes adversarios meos deducam in vallem judicii. Omnes gentes, aut omnes designat nationes incredulas, aut omnes daemones dicit. »Super populo meo et haereditate mea Israel, quos disperserunt in nationibus, et terram meam diviserunt.« Hoc est, non eos opprimam in die judicii, aut auctoritatem potentiae meae sentiant, sed ratione justitiae, aut etiam sua confessione dignos se suppliciis esse cognoscant.

»Et super populum meum miserunt sortem.« Hoc est, quod certatim in singulis regnare voluerunt. »Et posuerunt puerum in prostibulo, et puellam vendiderunt pro vino ut biberent.« Hoc loco queritur de sortibus eorum, quod etiam robustissimum sexum, [Col. 0105C] aetatem quae poterat ad virtutes crescere, suis injustitiis effleminaverunt, et anima quae erat fortissima, libidini et voluptatibus subjugata est.

»Verum quid mihi et vobis, Tyrus et Sidon, et omnes terminos Palaestinorum? nunquid ultionem redditis mihi?« Tyrus tribulatio sive angustia, Sidon vero venatio, hoc est daemones: Palaestini, cadentes potione. Quae omnia de haereticis recte sentienda sunt, per quos diabolus populum Dei de Ecclesia separavit, atque per eloquentiam suam quasi aurum et argentum, simplices quosque de Ecclesia educentes, filiis Graecorum, hoc est gentilium, sub peccato venundant. »Et si ulciscimini vos contra me, cito velociter reddam vicissitudinem vobis super caput vestrum. Argentum enim meum et aurum tulistis, [Col. 0105D] et desiderabilia mea et pulcherrima mea intulistis in delubra vestra, et filios Juda et filios Hierusalem vendiderunt filiis Graeciae, ut longe faceretis eos de finibus suis,« id est sub peccato, »ut longe eos facerent ab Ecclesiae fide.«

»Ecce ego suscitabo illos de loco in quo vendidistis eos, et convertam retributionem vestram in caput vestrum.« Suscitabo quasi jacentes, qui de fundamento Ecclesiae evulsi sunt, in pristinum statum fidei restaurabo, atque in caput vestrum, hoc est haereticorum qui eos seduxistis, ultionem restituam.

»Et vendam filios vestros et filias vestras in manibus filiorum Juda,« id est eos quos de Ecclesia [Col. 0106A] possidebitis, in contrarios vobis suscitabo, et filios ac filias, hoc est discipulos vestros per Ecclesiae praedicatores in eorum subjectionem reducam. »Et venundabunt eos Sabaeis genti longinquae, quia Dominus locutus est.« Saba interpretatur conversio, Juda vero confessio. Sabaei ideo gens longinqua dicitur, quia sancti qui haereticis dominantur, in aeternum vivent.

»Clamate hoc in gentibus, sanctificate bellum, suscitate robustos.« O vos principes, id est doctores, clamate, qui vobis subjecti sunt, quia veniet dies judicii. »Accedant et ascendant omnes viri bellatores.« Accedant pedites, ascendant equites. Equi enim homines impii, equites vero diabolus vel daemones. Hi enim dicuntur viri bellatores, qui humanum genus solent per vitia debellare.

[Col. 0106B] »Concidite aratra vestra in gladios, et ligones vestros in lanceas, infirmus dicat, Quia fortis ego sum.« Amovete (inquit Dominus), o vos daemones, universam pacem in seditionem, et in bellum cuncti consurgite. »Infirmus dicat quia fortis ego sum.« Dicere in Scripturis, facto opere consummare est. Et cum omnia mala haec feceritis, et omni virtute ad pugnandum contra electos meos veneritis, tunc in die judicii omnem virtutem vestram prosternam.

»Erumpite et venite, omnes gentes; de circuitu congregamini. Ibi occumbere faciet Dominus robustos tuos.« Hoc declarat quod cum dies Domini adveniat, et finis mundi appropinquet, Satan omnem virtutem suam Antichristi temporibus effundat, et ad [Col. 0106C] tentandas et subvertendas animas vehementius pugnet.

»Consurgant et ascendant gentes in vallem Josaphat.« Isti autem non judicantur in montibus, non in campestribus, sed in profundum et deorsum, ut statim judicii locus ipse pro poena sit. »Quia ibi sedebo ut judicem omnes gentes in circuitu.« Sedere Dei est habitum et potestatem judicandi ostendere.

»Mittite falces, quoniam maturavit messis.« Hoc loquitur ad angelos: messores enim angeli sunt, messis vero populi sunt. Quodammodo angeli de sua sublimitate descendunt, quando suscipiunt officia tortorum. »Venite et descendite, quia plenum est torcular: exuberant torcularia, quia multiplicata est malitia eorum.« Jam redundat mundus vel torcular [Col. 0106D] iniquitatibus, jam ultra capere non potest malitiam humani generis.

»Populi, populi in valle concisionis, quia juxta est dies Domini in valle concisionis.« Nequaquam dixit judicium, ne vel dubiam sententiam facere videretur, sed concisionem posuit, cui remanere nihil possit.

»Sol et luna obtenebrati sunt, et stellae retraxerunt splendorem suum.« Sol, Christus; luna, Ecclesia. Stellae vero Christi retraxerunt splendorem suum his qui cruciabuntur. Neque enim merebuntur, qui in poena eunt, lumen justitiae videre.

»Et Dominus de Sion rugiet, et de Hierusalem dabit vocem suam, et movebuntur coelum et terra,« [Col. 0107A] id est de Ecclesia sanctorum, sive de Hierusalem coelesti. Quia enim rugitu leonis animalia cuncta terrentur, sic et vocem ejus omnes pavebunt. »Et Dominus spes populi sui, et fortitudo filiorum Israel. Et scietis quia ego Dominus Deus vester,« hoc est credentium et fide Deum videntium. »Habitans in Sion in monte sancto meo.« Mons sanctus aut Hierusalem coelestis intelligitur, aut certe ipse Filius. »Et erit Hierusalem sancta, et alieni non transibunt per eam amplius.« Sive Hierusalem coelestis, sive Ecclesia, jam in ea non habent amplius potestatem. Ipsi enim intelliguntur alieni.

»Et erit in die illa, stillabunt montes dulcedinem, et colles fluent lacte, et per omnes rivos Juda ibunt aquae.« Montes et colles pro diversitate meritorum [Col. 0107B] sanctos appellat, dulcedinem vero eloquia Scripturarum, rivos corda electorum. Aqua vero gratiam significat Spiritus sancti. »Et fons de domo Domini egredietur, et irrigabit torrentem spinarum.« Fons, divinitas Filii Dei patens, sive Spiritus sanctus: torrens spinarum, peccata humani generis, quae per gratiam eorum aduruntur, in futurum purgata.

[Col. 0108A] »Aegyptus in desolatione erit, et Idumaea in desertum perditionis, pro eo quod inique egerint in filios Juda, et effuderint sanguinem innocentem in terra sua.« Aegyptus interpretatur tenebrae, hoc est daemones vel peccata. Idumaea sanguinea, sive terrena, id est omnia terrena ad voluptatem carnis et sanguinis pertinentia, quae in die judicii desolabuntur, eo quod per infinitam malitiam suam filios Ecclesiae in hoc saeculo deceperunt.

»Et Judaea in aeternum habitabitur, et Hierusalem in generationem et generationem. Et mundabo sanguinem eorum, quem non mundaveram, et Dominus commorabitur in Sion.« Judaea, hoc est domus confessionis, habitabitur in perpetuum. Sed quia non [Col. 0108B] est innoxia in hac vita, sed aliquantis, licet levibus, peccatis contaminata est, ego cuncta mundabo per multitudinem misericordiae meae, quae ipsi propriis virtutibus non mundaverunt. Sion interpretatur specula. Ergo in sublime commorabitur Dominus, hoc est in Ecclesia, in qua et regnat in saecula.



IN AMOS PROPHETAM.
[Col. 0107]

[Col. 0107] Amos, qui interpretatur bonus, vaticinavit in Samaria et Hierusalem, tria et quatuor scelera gentium sub totius mundi imagine describens. Hic adventum Christi sub Dominica voce ita praedicat: [Col. 0107C] »Ego firmans tonitruum, et creans Spiritum, et annuntians in hominibus Christum.« Reliqua autem quae de Amasia et Hieroboam, sive Israel loquitur, tropologice ad haereticos referenda sunt.




CAPUT PRIMUM

»Verba Amos, qui fuit in pastoralibus de Thecua, quae vidit super Israel in diebus Oziae regis Juda, et in diebus Hieroboam, filii Joas regis Israel, ante duos annos terraemotus.« Amos interpretatur populus avulsus, Ozias vero imperium, vel fortitudo Domini, Hieroboam autem indicatio, vel causa populi, sive divisio populi, Joas Domini memoria, sive temporalitas. Thecue vero, quae interpretatur tuba, vaticinia significat prophetarum.

[Col. 0107D] »Et dixit, Dominus de Sion rugiet, et de Hierusalem dabit vocem suam. Et luxerunt speciosa pastorum, et exsiccatus est vertex Carmeli.« De Hierusalem, ubi erat templum et Dei religio, unde Christus ortus velut leo per Evangelicam praedicationem dedit vocem. Speciosa pastorum, populus Judaeorum, vertex Carmeli, templum seu regnum, vel sacerdotium Judaeorum.

»Haec dicit Dominus: Super tribus sceleribus Damasci, et super quatuor non convertam eum, eo quod contriverit in plaustris ferreis Galaad. Et mittam ignem in domo Chazael, et devorabit Dominus Benadab.« Tria et quatuor scelera gentium, quae series replicat, haec sunt: Primum itaque scelus est, [Col. 0108] quia omnes in Adam moriuntur. Secundum pro eo quod insita naturae lege immemores rationis non intellexerunt. Tertium quoque eorum, qui datae legi non obediunt. Quartum inexpugnabile eorum qui [Col. 0108C] in Christum non crediderunt. Post scelera vero gentium, septimo in loco Juda de praevaricatione legis, et octavo Israel de impietate, quam in Christo exercuerunt, redarguit. Vel certe tria et quatuor scelera sunt cogitare, consentire, facere, et non poenitere: aut certe cogitare, loqui, agere, et peccatum suum defendere. Primum peccatum est cogitasse quod malum est, secundo cogitationibus acquievisse, tertio opere perpetrasse: quartum, post peccatum suum poenitentiam non egisse. Chazael interpretatur factura Dei.

»Et conteram vectem Damasci, et disperdam habitatorem de campo idoli, et tenentem sceptrum de domo voluptatis, et transferetur populus Syriae in Cirenem, dicit Dominus.« Damascus interpretatur [Col. 0108D] sanguinem bibens, sive sanguinem probans, figura hujus mundi.

»Haec dicit Dominus: Super tribus sceleribus Gazae, et super quatuor non convertam eum, eo quod transtulerint captivitatem perfectam, ut concluderent eam in Idumaeam, et mittam ignem in murum Gazae, et devorabit aedes ejus, et disperdam habitatorem de Azoto, et tenentem sceptrum de Ascalone. Et convertam manum meam super Accaron, et peribunt reliqui Philistinorum, dicit Dominus Deus.« Gaza interpretatur fortitudo ejus. »Haec dicit Dominus: Super tribus sceleribus Tyri et super quatuor non convertam eum, eo quod concluserint captivitatem perfectam in Idumaea, et non sint recordati foederis [Col. 0109A] fratrum.« Tyrus interpretatur tribulatio sive coangustans. Significat perversae doctrinae haereticorum dogmata, quae capere nititur veritatem, et concludere eam in terrenis sensibus.

»Et mittam ignem in murum Tyri, et devorabit aedes ejus.« Ignem haereticorum impietatem significare videtur, quae eorum significat congregationes, velut murum sive aedes, id est conscientias eorum devorat. Potest et futuram significare damnationem.

»Haec dicit Dominus: Super tribus sceleribus Edom, et super quatuor non convertam eum, eo quod persecutus sit in gladio fratrem suum, et violaverit misericordiam ejus, et tenuerit ultra furorem suum, et indignationem suam servaverit usque in finem.« Edom, qui interpretatur sanguineus sive [Col. 0109B] terrenus, significat populum Judaeorum et haereticos persequentes fratrem suum, hoc est Christum in membris suis.

»Mittam ignem in Theman, et devorabit aedes Bosrae.« Mittet Dominus ignem in Theman, hoc est in deserta siccaque Judaea, ut omni sensu litterae concidente, superaedificetur Ecclesia Christi Domini fundamentis.

»Haec dicit Dominus: Super tribus sceleribus filiorum Ammon, et super quatuor non convertam eum, eo quod dissecuerit praegnantes Galaad, ad dilatandum terminum suum. Et succendam ignem in murum Rabah, et devorabit aedes ejus in ululatu in die belli, et in turbine in die commotionis. Et ibit Melchom in captivitatem, ipse et principes ejus simul, dicit Dominus.« [Col. 0109C] Galaad namque acervus testimonii interpretatur. Et quia cuncta simul congregatio Ecclesiae per confessionem servit testimonio veritatis, non incongrue per Galaad Ecclesia exprimitur, quae opere cunctorum fidelium de Deo quae sunt vera testantur. Praegnantes autem vocantur animae quae intellectum Verbi ex divino amore concipiunt, si ad perfectum tempus veniant, conceptam intelligentiam operis ostensione pariturae. Secuerunt ergo praegnantes Galaad haeretici ad dilatandum terminum suum, quia nimirum mentes fidelium, quae jam aliquid de veritatis intellectu percipiunt, perversa praedicatione perimunt, et scientiae sibi nomen extendunt, dum parvulorum corda jam de Verbi conceptione gravida, erroris gladio scindunt, et quasi doctrinae sibi opinionem [Col. 0109D] faciunt.



CAPUT II.

»Haec dicit Dominus: Super tribus sceleribus Moab, et super quatuor non convertam eum, eo quod incenderit ossa regis Idumaeae usque ad cineres, et mittam ignem in Moab, et devorabit aedes Carioth, et morietur in sonitu Moab in clangore tubae, et disperdam judicem de medio ejus, et omnes principes ejus interficiam cum eo, dicit Dominus.« Moab, qui interpretatur ex patre, hoc est, diabolo. Carioth vel Cariathiarim, vertitur in lingua nostra, villa sylvarum, quia Judaei vel haeretici, quorum figuram Moab iste gestavit, ossa regis Idumaeae, hoc [Col. 0110A] est Christi electos, sive sensus spirituales in divinis libris per carnalem intellectum comminuunt, atque in favillam redigunt.

»Haec dicit Dominus: Super tribus sceleribus Juda, et super quatuor non convertam eum, eo quod abjecerint legem Domini, et mandata ejus non custodierint. Deceperunt enim eos idola sua, postquam abierunt patres eorum. Et mittam ignem in Judam, et devorabit aedes Hierusalem.« Quod de Juda dicitur, refertur ad Ecclesiam, quae est vera confessio. Et in eo arguitur quod legem Domini contempserit, et ejus mandata non fecerit.

»Haec dicit Dominus: Super tribus sceleribus Israel, et super quatuor non convertam eum, eo quod vendiderit pro argento justum, et pauperem [Col. 0110B] pro calceamentis; qui conterunt super pulverem terrae capita pauperum, et viam humilium declinant.« Hoc de Christo, quem Judaei vendiderunt argento, recte intelligendum est. Capita pauperum Judaei et haeretici super pulverem terrae convertunt, quia sensus humilium fidelium in terreno intellectu comminuunt, et viam humilium illam, quam dixit: »Ego sum via et veritas et vita,« declinant, quia per eam ambulare contemnunt. »Et filius ac pater ejus ierunt ad puellam, ut violarent nomen sanctum meum.« Pater, populus Judaeorum; filius vero populus est Christianus. Ille autem cum patre ad puellam ingreditur, qui veniens ad Ecclesiam, legem cum Evangelio servare vult, ac per hoc committit stuprum, et violat nomen Dei.

[Col. 0110C] »Et super vestimentis pignoratis accubuerunt juxta omne altare, et vinum bibebant damnatorum in domo Dei sui.« Tantus enim apud sacerdotes Judaeorum erat contemptus in Deum, ut vestimenta sua, in quibus dormierant, vel in quibus fornicabantur, juxta altare funibus terrae tenderent et facerent velamina, post quae fornicantes in templo nullus posset aspicere.

»Ego autem exterminavi Amorrhaeum a facie eorum, cujus altitudo cedrorum, altitudo ejus, et fortis ipse quasi quercus, et contrivi fructum ejus desuper, et radices ejus subter. Ego sum qui ascendere vos feci de terra Aegypti, et eduxi vos in deserto quadraginta annis, ut possideretis terram Amorrhaei, et suscitavi de filiis vestris in prophetas, et de [Col. 0110D] juvenibus vestris Nazarenos. Nunquid non ita est filii Israel, dicit Dominus? Et propinabatis Nazaraeis vinum, et prophetis mandabatis dicentes: Ne prophetetis.« Hoc secundum historiam tempore illo impletum est, quando extirpatis septem gentibus de terra Chananaeorum, populus Judaeorum sedibus potiti sunt.

»Ecce ego stridebo super vos, sicut stridet plaustrum onustum feno.« Quia enim fenum est vita carnalium, sicut scriptum est: »Omnis caro fenum,« in eo quod Dominus vitam carnalium tolerat, more plaustri fenum se portare testatur. Cui sub feni onere stridere, est pondera et iniquitates peccantium conqueri.

[Col. 0111A] »Et peribit fuga a veloce, et fortis non obtinebit virtutem suam, et robustus non salvabit animam suam, et tenens arcum non stabit, et velox pedibus non salvabitur, et ascensor equi non salvabit animam suam, et robustus corde inter fortes nudus fugiet in die illa, dicit Dominus.« Hoc secundum historiae fidem tunc impletum est, quando ob meritum peccatorum Assyriis vel caeteris gentibus in direptionem sunt traditi. Generaliter vero super omnes delinquentes hoc quod minatur, in die judicii venturum est



CAPUT III.

»Audite verbum quod locutus est Dominus super vos, filii Israel, super omni cognatione, quam eduxit de terra Aegypti, dicens, tantummodo vos cognovi [Col. 0111B] ex omnibus cognationibus terrae, idcirco visitabo super vos omnes iniquitates vestras.« Hoc non solum de Judaeis, sed de omnibus electis, quos Deus omnipotens, velut pater filios, in hac vita flagellat, sentiendum est.

»Nunquid ambulabunt duo pariter, nisi convenerit illis?« Isti igitur duo qui sibi consentiunt, et in via Christi pariter ambulant, uterque populus, hoc est, ex circumcisione et praeputio intelligendi sunt.

»Nunquid rugiet leo in saltu, nisi habuerit praedam? Nunquid dabit catulus leonis vocem de cubili suo, nisi aliquid comprehenderit?« Leo, diabolus; catulus leonis, multitudo immundorum spirituum capientes praedam, animas videlicet reproborum, [Col. 0111C] quae unitatem fidei per discordiam amittunt, ac secum eas in barathrum damnationis trahunt.

»Nunquid cadet avis in laqueum terrae absque aucupe? nunquid aufertur laqueus de terra antequam quid ceperit?« Laqueus terrae seu aucupis, diabolus intelligendus est, qui in terrenis actibus seu per discordiam unitatis, electos velut aves capit.

»Si clanget tuba in civitate, et populus non expavescet? Si erit malum in civitate, quod Dominus non fecit?« Quidquid enim in Scripturis sanctis, tuba comminans: malum autem quod Dominus facit in civitate, non contrarium est virtuti, afflictionem autem et cruciatus hominum significat.

»Quia non faciet Dominus Deus verbum, nisi revelaverit secretum suum, ad servos suos prophetas.« [Col. 0111D] Non quod omnia revelet Deus prophetis, quae in coelo facturus est, vel ante jam fecit, sed ea tantum quae facturus sit in terris revelavit.

»Leo rugiet, quis non timebit? Dominus Deus locutus est, quis non prophetabit?« Scio quemdam in suis scriptum commentariis reliquisse, leonem rugientem diabolum intelligendum, et rugientem his qui perituri sunt. Deum autem qui loquitur per prophetas, referendum esse ad Deum salvatorem, ut quomodo illi in malam partem audiunt leonis rugitum, et capiuntur in mortem, sic sancti in bonam partem Deum praecipientem audiant et salventur.

»Auditum facite in aedibus Azoti, et in aedibus terrae Aegypti, et dicite: Congregamini super montes [Col. 0112A] Samariae, et videte insanias multas in medio ejus, et calumniam patientes in penetralibus ejus, et nescierunt facere rectum, dicit Dominus Deus, thesaurizantes iniquitatem et rapinas in aedibus suis.« Azotus interpretatur ignis, populum gentium exhortatur ut congregetur super populum Judaeorum, ut videat mala quae ipse fecit, ut ipse populus Judaeorum justas querimonias adversus Deum se habere non putet, pro eo quod illos tradidit in direptionem. Calumniam quoque patiuntur in penetralibus ejus, sive opprimuntur simplices quique credentium, dum nomine veritatis haeretici volunt mendacium, et omnino rectum facere nesciunt, quia perdiderunt tramitem veritatis, nec credent in eum qui dicit: »Ego sum veritas.«

[Col. 0112B] »Propterea haec dicit Dominus Deus: Tribulabitur et circuietur terra, et detrahetur ex te fortitudo tua, et diripientur aedes tuae.« Haeretici quoque terrena sapientes, aut tribulabuntur in die judicii, et omnis eorum fortitudo tenuabitur, et diripientur quae habuerant de rapinis, ut liberentur populi quos deceperant. Aut certe per viros ecclesiasticos quotidie tribulabuntur testimoniis Scripturarum, et detrahetur ex eis fortitudo syllogismorum et verborum acutorum, quibus suum dogma firmaverant, ut qui rapti fuerant de Ecclesia, ad Ecclesiam revertantur.

»Haec dicit Dominus, quomodo si eruat pastor de ore leonis duo crura, aut extremum auriculae, sic eruentur filii Israel qui habitant in Samaria in plaga lectuli, et in Damasci grabato.« Hoc secundum historiam [Col. 0112C] in Judaeis temporibus vastationis eorum impletum fuisse non dubium est: secundum vero tropologiam, de vocatione gentium sentiendum est, quas »pastor bonus, qui animam suam pro ovibus suis ponit,« de ore leonis (hoc est diaboli) eruit: in crura, doctores: in extremum vero auriculae, auditores significat.

»Audite et contestamini in domo Jacob, dicit Dominus exercituum, quia in die cum visitare coepero praevaricationes Israel super eum, visitabo et super altaria Bethel, et amputabuntur cornua altaris, et cadent in terram, et percutiam domum hiemalem cum domo aestiva, et peribunt domus eburneae, et dissipabuntur aedes multae, dicit Dominus.« Secundum historiam in Judaeis impletum esse credimus, [Col. 0112D] secundum anagogen vero de haereticis sentiendum est, qui praetermisso altari Domini, quod est unitas fidei, plurima altaria sibi, non Deo construunt. Domum vero hiemalem aut aestivam, atque Israel et Judam, aut certe populum Judaeorum et haereticos praefigurat.



CAPUT IV.

»Audite verbum hoc, vaccae pingues, quae estis in monte Samariae, quae calumniam facitis egenis, et confringitis pauperes, quae dicitis dominis vestris: Afferte, et bibemus. Juravit Dominus Deus in sancto suo, quia ecce dies venient super vos, et levabunt vos in contis, et reliquias vestras in ollis ferventibus.« [Col. 0113A] Vaccas pingues, principes Judaeorum sive divites hujus mundi dicit. Spiritualiter vero Samaria, quae interpretatur custodia, superbiam significat haereticorum, qui se custodes praeceptorum Dei esse mentiuntur. Quod vero ait, »Levabunt vos in contis, historialiter principibus Judaeorum accidit. Tropice vero, haereticos conjunctos viris ecclesiasticis per divinas sententias figurat, aut certe futuram damnationem insinuat.

»Et per aperturas exibitis, altera contra alteram, et projiciemini in Armon, dicit Dominus.« Secundum historiam in Judaeis tunc adimpletum est, quando in captivitatem divisi abducti sunt. Spiritualiter vero, haeretici ab unitate fidei recedentes, atque in varias sectas adversum se divisi, per superbiam in [Col. 0113B] perditionem projecti.

»Venite ad Bethel, et impie agite ad Galgalam, et multiplicate praevaricationem: et offerte mane victimas vestras, tribus diebus decimas vestras, et sacrificate de fermentato laudem, et vocate voluntarias oblationes, et annuntiate. Sic enim voluistis, filii Israel, dicit Dominus.« Secundum historiam ironice loquens contra Judaeos, ne ipsi scelera perpetrent, sed secundum eorum praevaricationem peccatis peccata cumulent, pro quibus atrocius puniantur. Haeretici vero ad Bethel, hoc est ad domum Dei venientes, impie agunt, dum sacrificium quod soli Deo debetur, diabolo immolant, atque caeteros ad impietatem suam annuntiando provocant, dum de fermento falsorum dogmatum favores [Col. 0113C] hominem quaerunt.

»Unde et ego dedi vobis stuporem dentium in cunctis urbibus vestris, et indigentiam panum in omnibus locis vestris, et non estis reversi ad me, dicit Dominus:« Si quis enim comederit uvam acerbam, quod significat iniquitatem, stupebunt dentes ejus, ut non bene Scripturarum sanctarum testimoniis abutatur, comedens eam immaturam et absque dulcedine.

»Ego quoque prohibui a vobis imbrem, cum adhuc tres menses superessent usque ad messem, et plui super civitatem unam, et super civitatem alteram non plui. Pars una compluta est, et pars supra quam non plui, aruit. Et venerunt duae et tres civitates ad civitatem unam ut biberent aquam, et [Col. 0113D] non sunt satiatae, et non redistis ad me, dicit Dominus.« Prohibet quoque Dominus a Judaeis et ab haereticis pluvias spirituales, et omnem rorem divinae scientiae, et cognitionem sanctae Trinitatis. Pluit autem Dominus super civitatem unam verae confessionis Ecclesiam, et super alteram non pluit, quae est in haereticorum conciliabulis. Duae et tres civitates ad unam pergunt civitatem, in qua aquae sunt abundanter spei, fidei et charitatis: sed ideo non satiantur, quia ad divinam gratiam requirendam non voluntate, sed necessitate veniunt.

»Percussi vos in vento urente, et in aurugine multitudinem hortorum vestrorum et vinearum vestrarum. Oliveta vestra et ficeta vestra comedet [Col. 0114A] eruca, et non redistis ad me, dicit Dominus.« Habent haeretici hortos et vineas, vel oliveta seu ficeta, hoc est falsas virtutes, quas tamen eruca vel caeterae pestes diaboli absque dubio abrodunt atque consumunt.

»Nisi in vos mortem in terra Aegypti, percussi in gladio juvenes vestros, usque ad captivitatem equorum vestrorum, et ascendere feci putredinem castrorum vestrorum in nares vestras, et non redistis ad me, dicit Dominus.« Mittit ergo Dominus mortem in Jacob ut mortificemus membra nostra super terram. Equos quoque tradidit in captivitatem, ne in praecipitia labantur inferni, ut sua peccata cognoscant, et putere sentiant atque peccare desistant.

[Col. 0114B] »Subverti vos sicut subvertit Dominus Sodomam et Gomorrham, et facti estis quasi torris raptus de incendio, et non redistis ad me, dicit Dominus.« Igitur Israel et cuncti haeretici, qui habent opera Sodomae et Gomorrhae, subvertuntur, et quasi torris raptus de incendio liberantur per gratiam Dei.

»Quapropter haec faciam tibi, Israel. Postquam autem haec fecero tibi, praeparare in occursum Domini Dei tui Israel, quia ecce ego formans montes, et creans ventum, et annuntians homini eloquium suum, faciens matutinam nebulam, et gradiens super excelsa terrae, Dominus exercitum nomen ejus.« Postquam autem (ait) fecero tibi quae me facturum esse contestor, praeparare ad invocandum Dominum Deum tuum, seu praeparare in occursum Dei tui. [Col. 0114C] Spiritum vero quem hoc in loco dicit, non Spiritum sanctum, ut haeretici suspicantur, sed ventum intelligimus seu spiritum hominis. Postquam Christus fuerit nuntiatus, tunc nobis lumen veritatis aperitur, non tamen ad perfectum, quia nunc ex parte videmus, et ex parte cognoscimus. Montes vero sive excelsa terrae apostolos dicit, vel omnes viros spirituales, sub quibus Dominus graditur. Matutinam vero nebulam, aut incarnationem suam dicit, aut certe Evangelicam praedicationem, quae ab infidelibus dum non creditur, minime videtur.



CAPUT V.

»Audite verbum istud, quod ego levo super vos planctum: domus Israel cecidit, non adjiciet ut resurgat. [Col. 0114D] Virgo Israel projecta est in terram suam, non est qui suscitet eam.« Quantum ad ordinem litterae pertinet, decem tribus quae appellabantur Israel, ductae in captivitatem, nequaquam ad terram suam postea sunt reversae. Figuraliter vero tam ipsos Judaeos, quam etiam quosdam peccatores Ecclesiae redarguit, qui post perpetratam malitiam ad poenitentiam redire nolunt.

»Quia haec dicit Dominus: Urbs de qua egrediebantur mille, relinquentur in ea centum: et de qua egrediebantur centum, relinquentur in ea decem in domo Israel.« Hoc est quod ait Isaias: Si fuerit numerus filiorum Israel sicut arena maris, reliquiae convertentur ex eis.

[Col. 0115A] »Quia haec dicit Dominus domui Israel: Quaerite me, et vivetis, et nolite quaerere Bethel, et in Galgala nolite intrare, et in Bersabee non transibitis, quia Galgala captiva ducetur, et Bethel inutilis erit.« Nolite quaerere (inquit) Bethel, in qua erat vitulus aureus, et in Galgala idololatriae dedita nolite intrare, et in Bersabee, hoc est ad puteum juramenti non transibitis: ubi si quando errabat tribus Juda, idola adorare consueverat.

»Quaerite Dominum, et vivite, ne forte comburatur ut ignis domus Joseph, et devorabitur, et non erit qui exstinguat. Bethel, qui convertitis in absynthium judicium, et justitiam in terra relinquitis.« Iste est ignis, qui succenditur non ab alio aliquo, sed ab ipsis peccatoribus, de quo alibi Dominus dicit: [Col. 0115B] »Ambulate in lumine ignis vestri, et in flamma quam succendistis.«

»Facientem Arcturum et Orionem, et convertentem in mane tenebras, et diem in noctem mutantem, qui vocat aquas maris, et effundit eas super faciem terrae, Dominus nomen est ejus.« Secundum historiae veritatem Dominus, qui Creator est omnium, comminatur captivitatem futuram super Samariam, et depopulationem super potens regnum affert. Arcturum vero et Orionem, Ecclesiam intellige, sive omnes sanctos. In mane Dominus tenebras convertit, cum populum gentium de infidelitatis errore ad fidei lucem perduxit. Diem quoque in noctem mutavit, quia populum Judaeorum de propria justitia praesumentem, in caecitate cordis sui dereliquit.

[Col. 0115C] »Qui subridet vastitatem super robustum, et depopulationem super potentem affert.« Subridentem Deum, irascentem significat, quia et nos quando irascimur, interdum subridemus.

»Odio habuerunt in porta corripientem, et loquentem perfecte abominati sunt.« Quae est porta, in qua propheta redarguit delinquentes, nisi janua vitiorum. Aut certe ipse propheta stat in porta, in initiisque virtutum, et odio habetur ab his quos corripit. Qui enim non recipit prophetam, non recipit qui misit illum. Loquentem vero perfecte, Christum Dominum accipi non dubium est.

»Idcirco pro eo quod diripiebatis pauperem et praedam electam tollebatis ab eo, domos quadro lapide [Col. 0115D] aedificabitis et non habitabitis in eis: vineas amantissimas plantabitis, et non bibetis vinum earum, quia cognovi multa scelera vestra, et fortia peccata vestra.« Pauperem, Christum intelligi in membris suis non absurdum est: hunc haeretici per occultas insidias depraedari conantur. »Hostes justi accipientes munus, et pauperes in porta deprimentes. Ideo prudens in tempore illo tacebit, quia tempus malum est.« Hostes justi, omnes inimici Christi intelliguntur. Deteriores vero omnium haeretici comprobantur, qui in portis fidei humiles Ecclesiae deprimere conantur.

»Quaerite bonum, et non malum, ut vivatis, et erit Dominus Deus exercituum vobiscum, sicut dixistis. [Col. 0116A] Odite malum, et diligite bonum, et constituite in porta judicium, si forte misereatur Dominus Deus exercituum reliquiis Joseph.« Si enim quaesieritis bonum, statim repellitis malum. Bonum vero ipse Dominus est. Judicium vero in porta constituere est iniquitate repulsa veritatem recipere. Vel certe in portis judicium constituere est praesules ecclesiarum intra sanctam Ecclesiam, quae est porta regni coelorum, vera discretione boni ac mali populum docere.

»Propterea haec dicit Dominus Deus exercituum dominator: In omnibus plateis planctus, et in cunctis quae foris sunt, dicetur, Vae, vae: et vocabunt agricolam ad luctum, et ad planctum eos qui sciunt plangere, et in omnibus viis erit planctus, quia pertransibo in medio tui, dicit Dominus.« Vastationem [Col. 0116B] Judaeorum non solum in habitationibus eorum, sed et in cunctis quae foris erant ventura, prophetavit. Qui enim in Ecclesia fuerint, non audient vae, sed poenarum est ultimum, sed si forte peccaverint, assumetur super eos lamentum. Agricolae, et qui norunt plangere, ecclesiastici viri sunt, qui ante venturum judicium peccatores ad poenitentiam vocant.

»Vae desiderantibus diem Domini. Ad quid eam vobis? Dies Domini ista, tenebrae et non lux.« Judaei ut haeretici, sive plerique de Ecclesia, de justitia fidentes, diem Domini, hoc est diem judicii, quasi securi facinorum, desiderare profitentur quem timere debuerant.

»Quomodo si fugiat homo a facie leonis, et occurrat [Col. 0116C] ei ursus, et ingrediatur domum, et innitatur manu sua super parietem, et mordeat eum coluber.« Leo, vel ursus, seu coluber, hoc in loco diabolus intelligendus est. Domus quoque unicuique delinquenti propria conscientia est, in qua illi non est bene.

»Nunquid non tenebrae dies Domini, et non lux: et caligo, et non splendor in ea? Odi et projeci festivitates vestras, et non capiam odorem coetuum vestrorum: quod si obtuleritis mihi holocaustomata et munera, non suspiciam, et vota pinguium vestrorum non suscipiam. Aufer a me tumultum carminum tuorum, et cantica lyrae tuae non audiam, et revelabitur quasi aqua judicium, et justitia quasi torrens fortis.« De Judaeorum victimis et haereticorum sacrificiis, [Col. 0116D] quae a Deo non approbantur, dicit. Necnon et cantica Levitarum, quibus laudabant Deum, tumultum vocat, sonitumque confusum, similiter et haereticorum. Judicium Dei atque justitiam, quam de populo suo judicabit, patebit omnibus, et instar torrentis fortissimi, quidquid arripuerit, secum trahit, et si obstiterit, non patitur.

»Nunquid hostias et sacrificium obtulistis mihi in deserto quadraginta annis domus Israel? et portastis tabernacula Moloch idolo vestro, et imaginem idolorum vestrorum, sidus Dei vestri, quae fecistis vobis. Et migrare vos faciam trans Damascum, dixit Dominus Deus exercituum nomen ejus.« Populus Israeliticus idololatriae cultura illecebratus, et hoc [Col. 0117A] quod Deo offerebant, quia non sponte, sed poenarum metu coacti faciebant, pro non factis reputabantur. Sidus vero stellam dicit, quae a Saracenis infidelibus olim colebatur.



CAPUT VI.

»Vae qui opulenti estis in Sion, et confiditis in monte Samariae, optimates capita populorum, ingredientes pompatice domum Israel.« Opulentos in Sion, principes Judaeorum dicit, sive haereticorum magistros, de propria justitia praesumentes, quasi in monte Samariae fidentes. Hi sunt enim secundum aliam editionem, qui spernunt Sion, hoc est Ecclesiam Dei, dicit Dominus.

»Transite in Chalane, et videte, et ite inde in [Col. 0117B] Emath magnam, et descendite in Geth Palaestinorum, et ad optima quaeque regna horum.« Historialiter principes Judaeorum, sive Ecclesiae divites increpat, qui dissolute viventes, latiores vias hujus mundi, per quas infideles ambulant, qui hoc quod David in cultu Dei fecit, ipsi ad voluntatem et luxuriam faciunt. Ipsi enim separati sunt in diis Moloch, hoc est in die judicii, a societate sanctorum. »Si latior est terminus eorum termino vestro, qui separati estis in diem malum, et appropinquastis solio iniquitatis, qui dormitis in lectis eburneis, et lascivitis in stratis vestris, qui comeditis agnum de grege, et vitulos de medio armenti, qui canitis ad vocem psalterii. Sicut David putaverunt se habere vasa cantici, bibentes in phialis vinum, et optimo [Col. 0117C] unguento delibuti, et nihil patiebantur super contritione Joseph.« Secundum tropologiam contra haereticos sermo propheticus dirigitur, qui separati sunt in die malo, hoc est praesenti in tempore, sive in die judicii, a consortio Ecclesiae, qui cantica sua, hoc est falsa praedicamenta Christi praedicationem opinantur. Hos enim exhortatur sermo divinus, ut mente tractent universarum gentium philosophias, et reperiant angustiores terminos eorum sanctarum Scripturarum terminis.

»Quapropter nunc migrabunt in capite transmigrantium, et auferetur factio lascivientium. Juravit Dominus Deus in anima sua, dicit Dominus Deus exercituum. Detestor ego superbiam Jacob, et domus ejus odi.« Secundum historiae veritatem de Judaeis [Col. 0117D] dicit, qui in captivitatem transmigrati sunt. »Et tradam civitatem cum habitatoribus suis. Quod si reliqui fuerint decem viri in domo una, et ipsi morientur, et tollet eum propinquus suus, et comburet eum ut efferat ossa de domo, et dicet ei, qui in penetralibus domus est: Nunquid adhuc est apud te? et respondebit, finis est.« Secundum historiae fidem eo tempore in populo Judaeorum impletum esse comperimus, quando Hierusalem a Romanis vastata est. Tropologice vero de haereticis intelligendum est, in quorum conciliabulis si reliqui fuerint decem viri, omnes morientur ea morte quae ducit ad tartarum. Justorum ossa sepelient propinqui et domestici eorum, de quibus dicitur: Sine mortuos ut [Col. 0118A] sepeliant mortuos suos. Et ille qui foris est, et domum non ingreditur, sed magis mortuos foras ejicit, imperat ei qui comburit mortuos, et dissolvit in cineres, et eorum ossa comminuit, ut taceat, et purissimum Dei nomen mortuo ore non maculet, »et dicet ei: Tace, et non recorderis nominis Domini, quia ecce Dominus mandavit, et percutiet domum majorem in ruinis, et domum minorem in scissionibus.« Domum magnam, et domum minorem, Judaicum populum significare putant, et Ecclesiam ex gentibus congregatam. Quae Ecclesia si quando peccaverit, et percutitur scissionibus haereticorum, sicut populus Judaeorum convulsus est in ruinam.

»Nunquid currere queunt in petris equi, aut [Col. 0118B] arari potest in bubalis? Quoniam convertistis in amaritudinem judicium, et fructum justitiae in absynthium?« Cum enim silvestres boves sunt indomiti propter feritatem, et nolunt terram vomere scindere, vos autem superbi atque elati, cum equi et bubali naturam suam mutare non possint, mutastis Dei culturam, ut dulce amarum faceretis.

»Qui laetamini in nihilo, qui dicitis, nunquid non in fortitudine nostra assumpsimus nobis cornua? Ecce enim suscitabo super vos, domus Israel (dicit Dominus Deus exercituum) gentem, et conteret vos ab introitu Emath usque ad torrentem deserti.«



CAPUT VII.

»Haec ostendit mihi Dominus Deus.« Haec vox [Col. 0118C] omnium superborum est, qui in fortitudine sua fisi, temporalem potentiam, quam nonnisi a Deo accepissent, habere poterant, suae virtuti magis quam Deo ascribunt. »Et ecce fictor locustae in principio germinantium serotini imbris, et ecce serotinus post tonsorem gregis. Et factum est cum consummasset comedere herbam terrae, et dixi: Domine Deus, propitius esto, obsecro. Quis suscitabit Jacob, quia parvulus est?« Fictor locustae et creator Deus est. Hae veniunt in principio imbris serotini, hoc est verno tempore quando cuncta virent. Has autem locustas innumerabilis bruchus sequebatur, qui veniebat post imbrem serotinum, et appellabatur tonsor, vel tonsura gregis, qui duos reges Assyriorum atque exercitum Chaldaeorum, qui Judaeorum gentem depopulati [Col. 0118D] sunt, significasse non dubium est. Aliter: Gog rex locustarum, qui secundum Septuaginta interpretes positus est, interpretatur tectum, superba quaedam et arrogans fortitudo Antichristi significatur, qui in fine mundi cum innumerabili infidelium multitudine veniens, velut in serotino, cunctam herbam terrae, hoc est omnia infirma et tenera humani generis consumptura est. Unde et propheta pro populo Israel, quia parvulus est sensu, Deum interpellat, ut, mutata sententia, saltem reliquiae ex eis salventur.

»Misertus est autem Dominus super hoc. Non erit, dixit Dominus. Haec ostendit mihi Dominus Deus, et ecce vocabit judicium ad ignem Dominus [Col. 0119A] Deus, et devorabit abyssum multam, et comedit simul partem, et dixi: Domine Deus, quiesce, obsecro. Quis suscitabit Jacob, quia parvulus est? Misertus est Dominus super hoc. Sed et istud non erit, dixit Dominus Deus. Haec ostendit mihi Dominus Deus.« Judicium quippe ad ignem vocatur, cum justitiae sententia ad poenam aeternae concremationis ostenditur, et multam abyssum devorat, quia iniquas atque incomprehensibiles hominum mentes concremat, quae nunc coram hominibus etiam superborum operum miraculis coruscant. Pars autem domus comeditur, quia illos quoque gehenna devorat, qui nunc se quasi in sanctis actibus de electorum numero esse gloriantur.

»Et ecce Dominus stans super murum litum, et [Col. 0119B] in manu ejus trulla caementarii. Et dixit Dominus ad me: Quid tu vides, Amos? Et dixi: Trullam caementarii. Et dixit Dominus: Ecce ego ponam trullam in medio populi mei Israel, non adjiciam ultra superinducere eum, et demolientur excelsa idoli, et sanctificationes Israel desolabuntur, et consurgam super domum Jeroboam in gladio.« Trulla caementarii significat Domini protectionem, quam populo suo Israel, quasi a priori aedificio abstulit. Adamas vero lapis durissimus et indomabilis atque indecorus, praefigurat Dominum atque Salvatorem nostrum, »qui cum in forma Dei esset, non rapinam arbitratus est esse se aequalem Deo, sed semetipsum exinanivit formam servi accipiens.« Hic stat super murum adamantinum, hoc est super incorruptum Ecclesiae aedificium.

[Col. 0119C] »Et misit Amasias sacerdos Bethel ad Jeroboam regem Israel, dicens: Rebellavit contra te Amos in medio domus Israel, non poterit terra sustinere universos sermones ejus. Haec enim dicit Amos: In gladio morietur Jeroboam, et Israel captivus migrabit de terra sua. Et dixit Amasias ad Amos: Qui vides, gradere, fuge in terram Juda, et comede ibi panem, et ibi prophetabis, et in Bethel non adjicies ultra ut prophetes, quia sanctificatio regis est, et domus regni est.« Omnia quae de Amasia et Jeroboam et Israel in hac prophetia continentur, tropologice ad haereticos transferenda sunt, quorum sacerdos Amasias solet aliquando mittere ad Jeroboam regem haereticorum atque patronum, et sanctos viros [Col. 0119D] ac praecones fidei accusare apud eum, et jubere doctoribus ne praedicent in Israel, ne contra regis faciant voluntatem: quia Bethel, hoc est domus Dei, et falsa Ecclesia sanctificatio regis sit et domus regni. Solent enim dicere: Imperator nobis communicat, et si quis ei restiterit, statim calumniatur. [Col. 0120A] Ergo tu contra imperatorem facis, Augusti mandata contemnis.

»Et respondit Amos, et dixit ad Amasiam: Non sum propheta, et non sum filius prophetae, sed armentarius ego sum, vellicans sycomoros, et tulit me Dominus cum sequerer gregem, et dixit ad me: Vade, propheta ad populum meum Israel.« Sycomoros quidam ita disserunt, ut sycamina velint appellare, genus arborum quae in Palaestina nascuntur in campestribus, et agrestes afferunt fructus: quae si non vellicentur, amarissimas cariculas faciunt, et aquicelus corrumpitur. Nobis autem, quia solitudo in quam morabatur Amos nullam hujuscemodi gignit arborum, magis videtur rubos dicere, qui ferunt mora, et pastorum famem ac penuriam consolantur. [Col. 0120B] Sunt et alii qui sycomoros omnes fructuosas arbores significasse astruunt.

»Et nunc audi verbum Domini: Tu dicis, non prophetabis super Israel, et non stillabis super domum idoli; propter hoc haec dicit Dominus Deus: Uxor tua in civitate fornicabitur, et filii tui et filiae tuae in gladio cadent, et humus tua funiculo metietur, et tu in terra polluta morieris, et Israel captivus migrabit de terra sua.« Hoc est quod apostolos Scriptura fecisse commemorat; quando denuntiaverunt eis scribae et Pharisaei, ne docerent in nomine Jesu, et illi responderunt dicentes. »Obedire oportet Deo magis quam hominibus,« quod etiam prophetam Amos fecisse cognoscimus. Amasias quoque, qui nunc gloriatur in sacerdotii potestate, moriatur [Col. 0120C] in terra quae polluta est idolis, et non ante moriatur nisi populum quem deceperat servientem videat atque captivum. Amasias, qui interpretatur robustus ac rigidus, eo quod rebellis sit et ferox, et ecclesiasticum virum et vere prophetam vetet Dei proferre sermonem, et errantem populum corrigere, arrogantiam haereticorum praetendisse non dubium est. Horum haereticorum uxor, hoc est falsa Ecclesia, patebit omnibus fidelibus esse plebs adultera, et filii ejus ac filiae quas male genuerunt in errorem, Domini indignatione vel certe propria impietate feriantur. Humus quoque illius et universa possessio erit pars daemonum, et ipsi morientur in terra polluta, quae habitatorem Deum non habet.



CAPUT VIII.

[Col. 0120D] »Haec ostendit mihi Dominus Deus, et ecce uncinus pomorum. Et dixit Dominus, Quid tu vides, Amos? et dixi, Uncinum pomorum.«

(Hoc in loco exemplaria omnia, quorum nobis quidem copia fuit, desiderant verba Haymonis, in capp. VIII et IX.)



IN ABDIAM PROPHETAM.
[Col. 0119]

[Col. 0119] Abdiam prophetam esse aiunt Hebraei, qui sub rege Samariae Achab et impiissima regina Jezabel, pavit centum prophetas in specubus, qui non curvaverunt [Col. 0120] genua Baal, et de septem millibus erant quos Elias arguitur ignorasse, sepulcrumque ejus usque hodie cum mausoleo Elisei prophetae et Joannis Baptistae [Col. 0121A] in Sebaste, quae olim Samaria dicebatur, cum magna veneratione habetur. Legitur quia centum prophetas paverat, accepit spiritum prophetiae, et de duce exercitus fit dux Ecclesiae, et impletum est in illo quod Dominus ait: »Qui recipit prophetam in nomine prophetae, mercedem prophetae accipiet.« Tunc in Samaria parvum gregem paverat, nunc in toto orbe Christi pascit Ecclesiam.




CAPUT PRIMUM.

»Visio Abdiae.« Potest quaeri cur dicatur visio Abdiae, cum non legamus in sequentibus quod aliquid viderit, sed audierit. Sciendum autem visionem hic pro intellectu poni, quia quod audivit, vidit, hoc est intellexit more prophetarum. Sunt autem tria [Col. 0121B] genera visionum: una est corporalis, sicut in lapidibus; spiritualis, sicut in somnis videmus equos currere, homines bellare; intellectualis, qua locuti sunt sancti prophetae. Intelligebant enim spiritualiter quidquid loquebantur. »Haec dicit Dominus Deus ad Edom.« Edom ipse est Esau et Seir, similiter regio illius tribus nominibus nuncupatur. Dictus est enim Esau, ab esu lentis, quia propter rufum lenticulae cibum vendidit primogenita. Nam Edom, rufus interpretatur. Dicitur et Seir, id est pilosus, quia hispidus erat. Regio quoque illius dicta est Idumaea, et Seir, et Teman. Hinc per Amos dicitur, »Super tribus sceleribus filiorum Edom, et super quatuor non convertam eum;« et per Isaiam, »Ad me clamat Seir, custos quid de nocte?« et per Jeremiam, [Col. 0121C] »Nunquid non est ultra sapientia in Teman,« et reliqua usque in finem prophetiae. Contra filios itaque Edom inimici erant filii Israel, sicut olim fuerat pater illorum fratri suo Jacob. Loquitur Propheta: »Auditum audivimus a Domino, et legatum ad gentes misit« Jungit se caeteris prophetis, qui spiritualiter divinam sententiam enuntiant contra Idumaeam. Hebraice enim Edom, Graece Idumaea dicitur. Auditum, inquit, audivimus a Domino, ego scilicet et caeteri prophetae similes mei, qui contra Edom scripserant. Et legatum ad gentes missum, id est Filium suum, qui utique est Verbum Patris Dei, direxit ad Nabuchodonosor et exercitum ejus, ut venirent adversum Idumaeos, et disperderet eos. De hoc legato Dominus per Aggaeum loquitur, »Movebo [Col. 0121D] omnes gentes, et veniet Desideratus cunctis gentibus.« »Surgite, et consurgamus adversus eum in praelium.« Legatus qui ad gentes missus est, haec loquitur: Surgite (inquit) qui dormitis, et nolite gravem atque insolitam aestimare pugnam. Me enim habebitis primum in acie. Et ego princeps vester, qui Jesu Filio Nave gladium tenens apparui, ideoque consurgamus adversus eum in praelium, quia facilis erit victoria. Similiter et Jeremias in visione contra Edom loquitur, »Auditum (inquit) audivi a Domino, et legatus missus est ad gentes,« etc.

»Ecce parvulum dedi te in gentibus contemptibilis tu es valde.« Similiter et Jeremias, »Ecce parvulum dedi te, contemptibilem inter homines.« [Col. 0122A] Comparatione enim caeterarum gentium in circuitu suo habitantium parvulus erat, sed in superbiam elevabatur, cum esset contemptibilis, id est valde despicabilis. O Edom, inquit, cum minimus sis inter omnes in circuitu nationes, et ad comparationem gentium caeterarum parvus in numero, ultra vires erigeris in superbiam. Unde sequ tur:

»Superbia cordis tui extulit te, habitantem in scissuris petrae, exaltantem solium tuum: qui dicis in corde tuo.« Terra Idumaeorum in australi parte erat sita, ideoque ob nimium solis calorem, in cavernis terrae aut petrae habitabant. Et est sensus: Cum habites in speluncis, aut in cavernis petrarum humilis atque pauperrimus, et excelsa aedificiorum tecta non possides, ob nimiam cordis duritiam, vel superbiam, [Col. 0122B] solium tuum vel regnum tuum, quasi omnipotens sis, exaltare niteris, et dicis in corde tuo: »Quis detrahet me in terram?« id est nullus. Quis enim aliquando pro raro, aliquando pro nullo ponitur, sicut hic, et sicut in psalmo: »Deus, quis similis erit tibi?«

»Si exaltatus fueris ut aquila, et si inter sidera ponis nidum tuum: inde detraham te, dicit Dominus.« Tu (inquit) superbia intumescis, et ut aquila, quae sublimius caeteris avibus volat in altum, sustolleris, ita ut etiam ultra naturam possis altitudinem penetrare, et ut etiam (plus dicam) inter sidera posueris nidum tuum, id est habitaculum, inde te ad terram detraham, ut illa se subito saepe in fundum maris dejicit de magna nubium altitudine. Aquilam enim [Col. 0122C] cunctis avibus altius volare, etiam hi qui de natura avium disputant, memoriae prodiderunt, tantique intuitus esse dicitur, ut cum super maria immobili penna feratur, nec humanis pateat obtutibus, de tanta sublimitate pisciculos videat natare, et cum juxta littus fuerint, tormenti instar descendere, raptamque praedam pennis ad littus detrahere. Haec quae adversus Edom proferuntur, spiritualiter ad haereticos referri possunt, qui, cum sint parvuli et contemptibiles, in superbiam contra Ecclesiam extolluntur, confidentes in mysteriorum secretis, quibus Dominus minatur, quia si exaltati fuerint elatione mentis ad coelum, inde detrahat eos.

»Si fures introissent ad te, si latrones per noctem, quomodo conticuisses?« Quod dicit, hoc est: Si [Col. 0122D] fures et latrones, qui de nocte domos suffodere consueverunt, et rapere quae in domibus sunt, introissent ad te, et absconditi tenebris circuissent domus tuae angulos, quomodo tunc conticuisses, sic subauditur tacebis, cum venerit Nabuchodonosor cum Chaldaeis, et Assyriis, et reliquis gentibus, non audens illis resistere. Comparatio est dissimilium rerum. »Nonne furati essent sufficientiam sibi?« id est nonne abstulissent quidquid putabant sibi posse sufficere? »Si vindemiatores introissent ad te, nunquid saltem racemum reliquissent tibi?« id est, si vindemiatores introissent vineam tuam, et eam hostiliter vastare cuperent, nunquid saltem racemum reliquissent tibi? Quasi diceret: Procul dubio facerent, [Col. 0123A] quia quamvis diligens eorum fuisset operatio, tamen racemos vitibus foliisque celatos inter palmites reliquissent. Isti autem vindemiatores Babylonii intelliguntur cum duce suo, qui, Domino jubente, eamdem plebem vindemiantes interfecerunt, et spoliaverunt, nihilque fuit absconditum, quod eos latere potuisset.

Unde et admirando propheta subjungit: »Quomodo scrutati sunt Esau, investigaverunt abscondita ejus?« Universa enim secreta illius et cavernas ac foramina speluncarum in quibus habitabant, Chaldaei lustraverunt, nihilque eis abscondere potuerunt. Quod mirum valde est, cum omnis australis illa regio Idumaeorum in specubus habitatiunculas habeat, et propter nimios calores solis, quia meridiana provincia [Col. 0123B] est, subterraneis tuguriis utatur.

[Col. 0123B] »Usque ad terminum emiserunt te.« Id est non aliqua solummodo pars regionis tuae captivata est adveniente Nabuchodonosor, sed usque ad terminos regni tui pervenientes, ejecerunt te extra solium tuum. »Omnes viri foederis tui illuserunt tibi: invaluerunt adversum te viri pacis tuae.« De Moabitis ac Madianitis, caeterisque ejus vicinis loquitur, qui ante erant cum eodem foederati, sed postea cum Assyriis juncti illuserunt eos, quibus quondam fuerant foederati, et invaluerunt adversus eos, in captivitatem ducentes, quibus olim fuerant pacifici in praesidio urbium suarum. »Qui comedunt tecum, ponent insidias super te.« Id est qui nunc tecum tanta potiuntur pace et amicitia ut tecum panem [Col. 0123C] comedant, advenientibus hostibus copulati, ponent super te insidias, custodientes ne quis eorum qui ad te pertinet, possit effugere. »Non est prudentia in eo.« Talis scilicet qualis esse debuerat, dum sperat in his qui adversarii ejus futuri sunt. In hoc enim nullam Edom inesse dixit prudentiam, quia nescivit illos hostes sibi praevidere futuros, cum quibus pacem habebat.

»Nunquid non in die illa, dicit Dominus, perdam sapientes de Idumaea, et prudentiam de monte Esau?« Id est, cum hostes fines tuos possidebunt, et omnes viri foederis tui illuserint tibi, et praevaluerint contra te, perdam sapientes philosophos de Idumaea. Edom enim Hebraice, Graece Idumaea appellatur. Prudentiam quoque de monte Esau [Col. 0123D] auferam, ut calliditas stultitiae ejus demonstretur, possintque nullum invenire consilium, quo superveniens possint effugere malum. Bene autem de monte prudentiam se tunc dicit ablaturum, vel quia urbs Idumaea in monte sita est, vel quia omnis illa regio ad austrum vergens praeruptis montibus edita sit.

»Et timebunt fortes tui a meridie, ut intereat vir de monte Esau.« Alia translatio habet, »pavebunt pugnatores tui de Teman.« Teman enim meridies interpretatur. Quomodo Esau tribus nominibus legimus appellatum, ita et plaga regionis illius, quae ad austrum vergit, tribus nominibus dicitur vocata, Darom, Teman, Negeb. Quae nomina (juxta Ezechielem) [Col. 0124A] austrum, africum, meridiemque significant. Et est sensus: Postquam supervenientes audire coeperis hostes, et coeperint tibi illudere, in quorum nunc pace confidis, pavebunt fortes regni tui, qui habitant in meridie, ut intereat vir de monte Esau, qui et pugnare pro civitate, et prudenter consilium dare ante consueverat.

»Propter interfectionem et iniquitatem in fratrem tuum Jacob.« Causam exponit, quare sapientes sint perituri de Idumaea, et prudentes de monte Esau, propter interfectionem scilicet et impietatem, quia interfecit, et inique egit contra fratrem suum Jacob, quando, Babyloniis vastantibus Hierusalem, ipse socius eorum erat. Odium enim quod tenuit Esau contra Jacob propter benedictionem, quam [Col. 0124B] subripuit ei, tenuerunt et isti cum filiis suis in sempiternum. Dolebant enim se perdidisse bona quae Judaei perceperant. Quam ob causam, quando Nabuchodonosor primum venit in Hierusalem, Chaldaeis Babyloniisque eam vastantibus, junxerunt se illis, et cum eis pariter interfecerunt Judaeos: propter quod peccatum loquitur ad eos Dominus, dicens: »Operiet te confusio, et peribis in aeternum.« Confusi quippe sunt postea quam capti sunt ab hostibus, et perierunt in aeternum, quia perpetua sunt captivitate damnati.

»In die cum stares adversus eum.« Id est manifesta captivitate, quando Joachim captus est et Daniel, caeterique pueri in captivitatem ducti sunt, primo scilicet adventu Nabuchodonosor in Hierusalem, cum [Col. 0124C] stares adversus germanum tuum. »Quando capiebant alieni« a Deo et a progenie Judaeorum, »exercitum ejus, et extranei ingrediebantur portas ejus,« id est civitatis Hierusalem. »Et super Hierusalem,« id est super praedam illius, »miserunt sortem« ut ejus spolia sibi dividerent, quaerentes quid quis caperet? »Tu quoque eras quasi unus ex eis.« Ideoque ista tibi evenient; quoniam, qui debueras esse tutor eorum atque auxiliator, factus es interfector.

»Et non despicies in die fratris tui, in die peregrinationis ejus: et non laetaberis super filios Juda in die perditionis eorum.« Minatur jam aperte sermo propheticus Edom, quia cum interierit vir de monte Esau, et operuerit eum aeterna confusio, propter interfectionem et impietatem fratris ejus, [Col. 0124D] nequaquam faciet quae fecit ante contra germanum suum, ac si diceret. Cum venerit secunda et tertia captivitas Judaeorum, non despicies eos, neque laetaberis in die perditionis eorum, ut hactenus, quia jam teneris captivus ab hostibus. Primum enim (sicut dictum est) venit Nabuchodonosor in Hierusalem sub Joachim, quando Ezechiel cum eodem rege ductus est Babylonem; tertio sub Sedecia, quem erutis oculis in caveam captivum duxit: in secunda ergo vel tertia captivitate Israelitarum non sunt laetati Idumaei, quia jam tenebantur captivi. Unde sequitur: »et non magnificabis os tuum in die angustiae.« Dicens: »Exinanite, exinanite, usque ad fundamentum in ea,« sicut primum fecisti. Unde Psalmista [Col. 0125A] imprecantis voce loquitur, dicens: »Memor esto, Domine, filiorum Edom in die Hierusalem.« Duabus enim tribubus, quae regnabant in Hierusalem, et appellabantur Juda, a Chaldaeis secunda vel tertia vice captis, non magnificaverunt Idumaei os suum, quasi socii essent victorum in fratris angustia.

»Neque ingredieris portam populi mei in die ruinae eorum: neque despicies et tu in malis ejus in die vastitatis illius.« Id est nequaquam per portam Hierusalem gloriabundus incedes in die vastitatis et ruinae populi mei, quia tu, manibus eorum traditus, similia patieris. »Et non emitteris adversus exercitum ejus in die vastitatis illius,« ut olim exercitum adversus eum misisti.

»Neque stabis in exitibus,« id est in viis, »ut [Col. 0125B] interficias eos qui fugerint: et non concludes reliquos ejus« in carcerem, ac tradas eos dominis suis, »in die tribulationis,« id est cum coeperint fugere per notas sibi vias et diverticula ad solitudinem, non stabis in bivio, nec venientes exspectabis in compitis, ut interficias eos qui fuerint liberati, aliosque comprehensos reducas, et vel ipse capias, vel captivitati hostium serves.

»Quoniam juxta est dies Domini super omnes gentes,« id est dies vindictae Domini super omnes gentes veniet, et est sensus: Cum omnes gentes vindictam irae Dei senserint, et calicem ejus furoris biberint, nunquid tu quasi innocens relinqueris? Quasi diceret: Non eris innocens, sed multo magis bibes ex hac vindicta omnium gentium; et Jeremias loquitur [Col. 0125C] sub metaphora calicis cunctis gentibus propinati: »Calix aureus Babylon in manu Domini, inebrians omnes gentes.« Universas quippe gentes, Herodoto teste, usque ad Propontidem, Scythicumque mare et Ionicum vel Aegaeum, Assyrii Babyloniique sibi subjugaverunt. »Sicut fecisti, fiet tibi.« Id est sicut interfecisti Judaeos hostis factus, sic et tu interficieris ab hostibus. Unde subditur: »retributionem tuam convertet in caput tuum.« Qualia fecisti, talia recipies. Sub hoc sensu et contra Babylonem Propheta imprecatur: »Filia Babylonis misera, beatus qui retribuet tibi retributionem tuam, quam retribuisti nobis.«

»Quomodo enim bibistis super montem sanctum meum Sion, bibent omnes gentes jugiter,« id est [Col. 0125D] quomodo cum Assyriis et Babyloniis laetatus es super montem sanctum meum, ubi erat templum meum et altare holocaustorum, sic bibent, id est laetabuntur omnes gentes super te, quas tecum habes Babyloniis in praesidio: »et bibent, et absorbebunt, et erunt quasi non sint.« Id est non solum laetabuntur in tua perditione, sed etiam ita te interficiendo absorbebunt, ut sint Idumaei quasi non sint. Vel certe quod dicit, erunt quasi non sint, ad omnes gentes refertur, de quibus supradictum est, Dies Domini super omnes gentes. Quicunque ei non adhaerent, qui est, Ego sum, sic sunt, quasi non sint. Unde et in Esther legimus: »Ne tradas, Domine, sceptrum tuum his qui non sunt.« Vel certe ideo omnes gentes [Col. 0126A] nihil esse dicit, quia ab invicem vastate sunt atque absorptae. Tali enim circulo vindicta processit, quoniam sicut Idumaei interfecerunt Judaeos, ita ipsi interfecti sunt ab Assyriis et Chaldaeis, ipsi a Medis et Persis, Perses ipsi a Macedonibus, Macedones a Romanis, quorum regnum destructum est imperio Christi.

»In monte autem Sion erit salvatio, et erit sanctus.« Completa sunt verba prophetiae hujus, quando post septuaginta annos sub Zorobabel, et Esdra, atque Nehemia, quae tribus reversae sunt in Judaeam, fuitque illis salvatio libertatis, et mons templi Domini fuit sanctus propter sacerdotes, sacrificia, oblationes, et reliqua, quibus populus Dei cultu sanctificabatur. »Et possedit domus Jacob eos qui se possederant,« [Col. 0126B] Idumaea subversa, et ab inimicis gentibus (cum quibus foedus contra Jacob prius inierat) devorata, in monte Sione erit salvatio, et erunt reliquiae, et domus Jacob reversa de captivitate, possidebit eos qui se haereditate possederant. Illis enim revertentibus, multi ex Medis et Persis eos sunt secuti, quos possederant in religione et fidei societate.

»Et erit domus Jacob,« id est duae tribus cum tribu Levitica, »ignis, et domus Joseph,« id est decem tribus, »flamma, et domus Esau stipula:« sensus est, sicut ignis et flamma devorat stipulam, sic duo regna duarum et decem videlicet tribuum, in unius sibi virgae juxta Ezechiel copulam foederatae, vastabunt Idumaeam, et devorabunt eam. Nam per [Col. 0126C] Joseph decem tribus designantur, propter Josue et Hieroboam. Cum duabus enim tribubus multi quoque decem tribuum sunt reversi, qui pari certamine dimicarent contra Idumaeos. Unde subditur: »et succendentur in eis, et devorabunt eos: et non erunt reliquiae domus Esau.« Nec unus solummodo de populo remanebit, qui adversariorum eversionem vicinis gentibus possit nuntiare. Unde et Septuaginta dicunt. Non erit frumentarius domus Esau. Eos enim quos nunc veredarios appellant, veteres frumentarios dixerunt. Quare autem haec omnia fierent, manifestatur, cum subditur: »quia Dominus locutus est,« cujus dixisse, fecisse est, appositum ad exercitum Babylonium. Cuncta autem haec quae diximus, et quae dicturi sumus, Judaei falsa sibi somniantes, [Col. 0126D] ad tempora referunt Antichristi: et quidquid contra Idumaeam interpretati sumus, illi adversus Romanum imperium somniant; quod tamen nos dicimus aut juxta historiam sub Zorobabel esse factum, aut certe quotidie in Ecclesia mystice impleri. Quando autem factum vel faciendum sit, ipse novit, qui per prophetas haec mandavit.

»Et haereditabunt hi qui ad austrum sunt, montem Esau: et qui in campestribus, Philisthiim.« Reverso in regnum suum Juda, hi qui ad austrum sunt, id est duae tribus quae in australi parte terrae repromissionis habitabant juxta divisionem Jesu filii Nave, haereditabunt montem Esau, ut non arceantur etiam angustis terminis, sed etiam montana possideant, [Col. 0127A] quae Edom ante possederat: et qui in campestribus ex ipsis duabus tribubus habitabant, in Liade videlicet et monte Diospoli, atque Nicopoli possidebunt quinque urbes Philisthiim, Gazam videlicet, Ascalonam, Azotum, Accaron, et Geth, et omnem illam plagam quae, juxta Actus apostolorum, Saronas vocatur, ut scilicet usque ad maritima perveniant, et Philisthiim suo imperio subjugent, quos prius non habuerant subjugatos. »Et possidebunt regionem Ephraim et regionem Samariae.« Quia intantum dilatabitur terminus filiorum Israel, ut usque ad Ephraim perveniatur, non solum regnum aliarum gentium, sed etiam regnum decem tribuum, cujus caput Samaria, possideant hostes eorum.

[Col. 0127B] »Et Benjamin possidebit Galaad.« Galaad civitas erat, vel mons in tribu Gad. Per hanc autem civitatem, vel montem, tota designatur Arabia, quae prius vocabatur Galaad, et nunc Jerasa nuncupatur, quam totam possedit Benjamin, cujus statim ab Hierusalem contra septentrionem termini dilatantur, hoc utrum factum sit, Deus viderit. Potest enim ex parte per annos quingentos usque ad adventum Christi esse completum, quod quotidie in Ecclesia completur et confirmatur, dum hi qui habitant in vero lumine, campestria atque humilia inhabitent, discipuli videlicet ejus qui dicit: »Discite a me quia mitis sum et humilis corde.« Possident montem Esau et Philisthiim, per quos possumus gentium philosophos accipere, propter altitudinem eloquentiae; [Col. 0127C] regionem quoque Ephraim et Samariae possidebunt, per quem (ut in Osee saepe legimus) haeretici figurantur. Porro Benjamin, id est filius dexterae, populus videlicet Christianus, possidebit Galaad, [Col. 0128A] qui interpretatur acervus testimonii id est Judaeos credentes, a quibus testimonia legis accepimus et prophetarum.

»Et transmigratio exercitus hujus filiorum Israel, omnia Chananaeorum usque ad Sareptam,« id est illi qui reversi fuerint ex decem tribubus de captivitate, omnia, subaudis loca, Chananaeorum possidebunt usque ad Sareptam, id est, non solummodo possidebunt quae ad meridiem sunt, et ad occidentem, et ad septentrionem, Idumaeos Ciliciae, et Palaestinos, et montem Esau, et Samariam, sed etiam contra orientem cunctis quae terrae Chananaeorum sunt, imperabunt usque ad Sareptam Sidoniorum, ubi quondam Eliam pavit vidua. »Et transmigratio Hierusalem, quae in Bosphoro est, possidebit civitates [Col. 0128B] austri.« In Bosphoro autem dicit, in terminis vel in finibus. Unde et Septuaginta Sapharad ponunt, quod terminus vel locus interpretatur, et est sensus: Hi qui de ipsa Hierosolymorum metropoli civitate translati, in Saphara habitabant, id est in finibus Babyloniorum, reversi possidebunt civitates austri, quae sunt in tribu Juda. Habitantes enim in urbe sua, ea quae urbi vicina sunt obtinebunt.

»Et ascendent salvatores in montem Sion.« Sicut fuit Zorobabel et caeteri, ut quondam fuit Othoniel, et caeteri liberatores, quos misit Dominus, usque ad Saul, indeque usque ad Sedeciam, »judicare montem Esau.« Ascendent enim de captivitate, ut judicent atque discernant, quasi subjectum et servientem sibi montem Esau, id est Idumaeos pariter [Col. 0128C] cum terra sua: »et erit Domino regnum,« subjugatis, scilicet omnibus, Domino erit regnum, quia ipse suos faciet regnare in diversis locis.



IN JONAM PROPHETAM.
[Col. 0127]

[Col. 0127] Jonam tradunt Hebraei filium esse Sareptanae viduae, quem mortuum suscitavit Elias, quem cum matri reddidisset, adoravit illa, et dixit: Nunc in isto cognovi, quoniam vir Domini es, et verbum Domini in ore tuo verum est, et ob hanc causam vocatum filium Amathi. Amathi interpretatur veritas, et [Col. 0127D] ex eo quod Elias verum dixit, vocatus est filius veritatis; cujus sepulcrum dicunt esse in Geth, quae est in Ophir. Alii dicunt eum in Lidda, id est Diospoli et natum et conditum. Meminit hujus prophetae liber Tobiae, ubi moriturus pater filio loquebatur. Prope est interitus Ninivae, non enim excidit verbum Domini. Primum enim ad praedicationem Jonae intelligimus Ninivitas conversos poenitentiam egisse, et a Domino veniam consecutos, postea vero ad mala pristina relapsos, juxta quod praedictum fuerat, fuisse subversos, regnante apud Hebraeos Josia, apud Medos Astyage.




CAPUT PRIMUM.

Et factum est verbum Domini ad Jonam filium [Col. 0128] Amathi, dicens: Surge et vade in Niniven civitatem grandem, et praedica in ea: quia ascendit malitia ejus coram me.« Quod dicit: »ascendit malitia ejus coram me,« vel secundum Septuaginta, clamor malitiae ejus coram me ostenditur, quia impudenter et sine ulla reverentia vel timore peccabant. Tale est [Col. 0128D] quod de Sodomitis dicitur: »Clamor Sodomorum et Gomorrhaeorum venit ad me.« Peccatum cum voce est peccatum occultum, peccatum cum clamore manifestum et publicum. Mystice: Jonas, qui interpretatur columba, significat Christum simplicem et mansuetum, super quem Spiritus sanctus in columba apparuit. Jonas etiam interpretatur dolens, quia doluit super perituram Hierusalem. Quod autem Christum designet, ipse Dominus in Evangelio testatur, dicens: »Sicut fuit Jonas in ventre ceti tribus diebus et tribus noctibus, ita erit Filius hominis in corde terrae tribus diebus et tribus noctibus.« Ipse est filius Amathi, id est Dei, quia Deus veritas est. Mittitur ad Niniven, quae pulchra interpretatur, mundum [Col. 0129A] designat, quo nihil pulchrius oculis carnalibus aspicimus. Unde et Graece ab ornatu nomen accepit. Cosmus enim mundus dicitur. Quia ergo Judaei Dei praecepta contempserant, mittitur Jonas, id est Christus ad Niniven, id est ad gentes, ut totus mundus credens in eum salvetur. Malitia Ninive quae ad Dominum ascendit, voluntas est prona semper ad malum, et maxime cultus idolorum quibus, relicto Creatore, mundus studiosissime serviebat.

»Et surrexit Jonas ut fugeret in Tharsis a facie Domini.« Non invidens saluti Ninivitarum fugit, sed nolens perire Judaeos gentem suam. Sciebat enim quia poenitentia gentium ruina esset Judaeorum. Praetera videbat alios prophetas missos ad oves perditas domus Israel, ut ad poenitentiam populum [Col. 0129B] provocarent, et ideo dolet se electum, ut mitteretur ad Assyrios inimicos Israelis. Noverat etiam prophetico spiritu, quod, cum gentes cognitionem Dei reciperent, reprobaretur Israel. Quod ergo sciebat aliquando futurum, verebatur ne suo tempore fieret, atque ideo fugere voluit in Tharsis, sicut et Cain fugit a facie Domini. Josephus Tharsis putat esse Tharsum Ciliciae civitatem, de qua fuit Paulus apostolus, unde et Tharsensis dictus est. Hebraei autem Tharsis mare dicunt generaliter. Non ergo ad certum aliquem locum fugere volebat propheta, sed ascensa navi quocunque posset festinare, non curans quo eum sors duceret. Fugitivus enim non eligit locum quo fugiat, et quia legitur in psalmo: »Notus in Judaea Deus, in Israel magnum nomen ejus,« putabat [Col. 0129C] se posse Deum fugere, qui tantum in Judaea notus erat. Pos quam vero per tempestatem Deum illic etiam maris agnovit, confitetur et dicit: »Hebraeus ego sum, et Deum coeli ego timeo, qui fecit mare et aridam.« Mystice: Jonas noster, id est Christus, fugit in Tharsis, quia patriam suam, id est coelum, dimisit; et, assumpta carne, venit in mare hujus saeculi, et intantum dilexit populum de quo carnem assumpsit, ut non recusaret passionem, ne salvata Ninive, id est gentili populo, Synagoga periret. Unde et ad Patrem dicebat: »Pater, si possibile est, transeat a me calix iste;« et in cruce positus, pro his qui clamaverant: »Crucifige, crucifige,« orabat dicens: »Pater, ignosce illis, non enim sciunt quid faciunt.«

[Col. 0129D] »Et descendit in Joppen, et invenit navem euntem in Tharsis.« Joppe portus est Judaeae, ad quem Hiram, rex Tyri, in ratibus ligna de Libano transferebat, a quo ad Hierusalem terreno itinere perducebantur. Jonas ergo de montanis Judaeae veniens ad maritima et plana loca, recte dicitur descendisse. »Et dedit naulum eis, et descendit in eam, ut iret cum eis in Tharsis a facie Domini,« id est mercedem subvectionis. Descendisse autem dicitur in navem, ut ostendatur, quia sicut fugitivus ad interiora navis penetrat, latebras quaerens. Interpretatur Tharsis contemplatio gaudii, Joppe speciosa. Mystice autem Jonas (id est, Christus), relictis montanis, descendit in Joppen, quia cum eum persequerentur [Col. 0130A] in Judaea, sicut in Evangelio legimus, transibat in partes Tyri et Sidonis, quae sunt gentilium urbes. Quae, quia in sortem Israel distributae fuerant, recte per Joppen, (id est, speciosa) designatur. Venit ergo Dominus ad Tharsis, id est gaudii contemplationem, quia mundi contemplabatur salutem, quam ante saecula praedestinaverat. Salus autem mundi gaudium ejus est. Descendit autem in Joppen, quia, vicina passione. salutem speciosae gentilitatis operabatur. Sed quia venit ad oves perditas domus Israel, non vult dare panem filiorum canibus. Dat ergo naulum vectoribus, quos gentiles putamus significare, id est pignus sperandae salutis, quatenus primum salvet Judaeos ad quos venerat, deinde salvet gentes quasi maris accolas. Unde et ad [Col. 0130B] interiora descendisse et dormisse dicitur, saeviente pelago, quasi negligens eos, quia videbatur negligere gentes, quorum tamen salutem dormiens in cruce, et ad infernum quasi ad navis infima descendens, perficiebat.

»Dominus autem misit ventum magnum in mare: et facta est tempestas magna in mari, et navis periclitabatur conteri.« Putaverat Jonas prodesse sibi si navem conscenderet et fugeret; sed econtra et ipse, et navis propter eum periclitabatur ut contereretur. Quae enim, nolente Deo, putantur prospera, vertuntur in perniciem, et nihil adversante Deo securum. Mystice: tempestas illa furorem significat Judaeorum, qui eum exspectabant ad mortem, clamantes: »Crucifige, crucifige.«

[Col. 0130C] »Et timuerunt nautae, et clamaverunt viri ad Deum suum: et miserunt vasa quae erant in navi in mare, ut alleviaretur ab eis.« Nautae, ignorantes unum et verum Deum, invocabant deos, scientes nihil fieri sine Dei providentia. Ex quo intelligimus ab omni homine timeri et sentiri, licet falsis religionibus ab uno et vero ad multos deos abducantur. Projiciunt vasa in mare: quod fit in summo periculo, ut levior facta navis, facilius fluctibus superferatur.

»Et Jonas descendit ad interiora navis, et dormiebat sopore gravi.« Nautis turbatis, et suos deos invocantibus, Jonas securus et mente quieta persistebat, adeo ut dormiret. In quo patientiam viri fortis et inter prospera, et inter adversa inconcusse [Col. 0130D] stantis ostendit. Potest et hoc dici quod sciens se fugere, non audet videre fluctus vindices fugae suae. Sive taedio affec us dormiebat, sicut et apostolos in passione Domini prae tristitia somno oppressos legimus.

»Et accessit ad eum gubernator, et dixit ei: Quid tu sopore deprimeris? Surge, invoca Deum tuum, si forte recogitet Deus de nobis, et non pereamus.« Naturale est unumquemque in periculis de alio plus sperare. Unde gubernator, qui alios consolari debuerat, excitat dormientem Jonam, ut invocaret Deum: et quorum erat commune periculum, communis esset oratio. Tropologice significat, antequam Christus pateretur, multos deos adoratos a [Col. 0131A] gentibus, sed postquam Christus mortuus et tempestas mundi sedata est, unus jam adoratur Deus, et ei spirituales victimae offeruntur.

»Et dixit vir ad collegam suum: Venite et mittamus sortes.« Quia majorem solito videbant tempestatem, intelligebant non naturaliter ea contigisse: neque enim poterant ignorare rationes ventorum et fluctuum, qui tanto tempore navigabant, et ideo missa sorte, quaerebant auctorem naufragii. Quod autem dicunt: »ut sciamus quare hoc malum sit nobis,« malum pro afflictione et calamitate debemus accipere, secundum quod in Evangelio dicitur: »Sufficit diei malitia sua;« et per Prophetam dicitur: »Si est malum in civitate quod Dominus non fecit.« Aliter enim malum dicitur virtuti contrarium. »Et [Col. 0131B] miserunt sortes: et cecidit sors super Jonam. Et dixerunt ad eum: Indica nobis cujus causa malum istud sit nobis: quod est opus tuum? quae terra tua et quo vadis? vel ex quo populo es tu?« Quem sors prodiderat, cogunt voce sua profiteri. Interrogatur persona, regio, iter, civitas, ut ex his cognoscatur causa discriminis.

»Et dixit ad eos: Hebraeus ego sum, et Dominum Deum coeli ego timeo.« Hebraeus transitor interpretatur. Nec dicit, Judaeus, quo nomine vocari coeperunt ex quo decem tribus a duabus divisae sunt, sed Hebraeus sum, peregrinus et advena, juxta Psalmistam, qui de eodem populo dicit: »Transierunt de gente in gentem.« Deum (inquit) coeli timeo, non deos quos vos invocatis, qui salvare non possunt. »Qui [Col. 0131C] fecit mare,« in quo fugio; »et aridam,« de qua fugio, id est eum timeo qui est factor universitatis. Timebat autem Deum timore servili, a quo fugere volebat. Potest etiam timor hic pro cultu accipi. Deum (inquit) coeli timeo, id est colo.

»Et timuerunt viri timore magno, et dixerunt ad eum: Quid hoc fecisti? cognoverant enim viri, quod a facie Domini fugeret, quia indicaverat eis Jonas,« Si times Deum, cur fugis, cum scias te ejus non posse effugere potentiam? Nec objurgant, sed interrogant, quia audierant Hebraeum esse, et Deum coeli colere, et ideo ab eo quasi a sancto viro requirunt tanti mali remedium.

»Et dixerunt ad eum: Quid faciemus tibi, et cessabit mare a nobis? quia mare ibat, et intumescebat.« [Col. 0131D] Propter te, inquiunt, mare contra nos insurgit, quia te fugientem suscepimus. Quid ergo faciemus tibi? an te interficiemus? Sed cultorem Dei malum est occidere. Quid ergo jubes fieri? Impera tu quid agamus, quo nobis Deum propitiemus, cujus iram per tempestatem cognoscimus. Mare, inquit, ibat ad vindictam, persequens fugitivum prophetam. Intumescebat, hoc est, in majores undas suscitabatur, tanquam non differens Creatoris ultionem.

»Et dixit ad eos: Tollite me, et mittite in mare, et cessabit mare a vobis: scio enim ego quod propter me tempestas grandis haec venit super vos.« Contra me (inquit) tempestas exsurgit, mittite me in mare, ut [Col. 0132A] mea morte vivatis. Et advertenda est fugitivi magnanimitas: non dissimulat, non negat, sed confessus poenam amplectitur, ne caeteri perirent propter se. Haec omnia referamus mystice ad Dominum Christum, contra quem Judaica tempestas consurgebat in passione. Nautae qui eum quid facerent interrogabant, apostoli sunt, qui eum in passione deserentes, quodammodo in fluctibus dimiserunt, et quasi loquitur Dominus, quia videt me mundus vobiscum navigare in Tharsis, hoc est ad contemplationem gaudii, ut vos ad gaudium ubi ego sum perducam. Idcirco saevit et cupit me mors devorare, et nescit quia, sicut piscis in hamo capitur, ita mea morte moriatur. Tollite ergo me, et mittite in mare. Vos mittite. Non enim nos ipsi nobis mortem debemus [Col. 0132B] inferre, sed ab aliis illatam libenter sustinere.

»Et remigabant viri ut reverterentur ad aridam, et non valebant: quia mare ibat, et intumescebat super eos.« Etiam propheta jubente ut eum in mare mitterent, non audebant in cultorem Dei manus immittere. Sed et mystice Judaeis, qui Dei populus fuerant, Christi mortem expetentibus, gentes etiam eum mori nolebant. Quasi enim aridam remigare volebant, putantes sine sacramento passionis mundum salvari posse, cum Jonae submersio, hoc est Christi passio, navis (id est mundi) liberatio fuerit.

»Et clamaverunt ad Dominum, et dixerunt: Quaesumus, Domine, ne pereamus in anima viri istius, et ne des super nos sanguinem innocentem, quia tu, Domine, sicut voluisti, fecisti.« Tanquam [Col. 0132C] dicerent: Nolumus, Domine, interficere prophetam tuum, sed tu, Domine, sicut voluisti, fecisti. Voluntas tua per manus nostras impletur. Non ergo des super nos sanguinem innocentem. Nautarum ista vox Pilati videtur esse confessio, qui accepta aqua lavit manus suas, et dixit: Innocens ego sum a sanguine hujus. Haec omnia voluntate Patris fiebant, sicut in psalmo dictum est: »Ut facerem voluntatem tuam, Deus meus, volui.«

»Et tulerunt Jonam, et miserunt in mare.« Tulerunt, inquit, id est quasi cum quodam obsequio et honore portantes, non praecipitantes, miserunt in mare. »Et stetit mare a fervore suo.« Quasi invento eo quem quaerebat, veluti cum quis fugitivum velocissimo cursu insequens, cum eum fuerit consecutus, [Col. 0132D] stat ac tenet quem apprehenderit. Sed et mystice: ante Domini passionem, mundus diversorum fluctibus errorum periclitabatur; at post ejus mortem, tranquilla omnia cernimus, et secura unitate fidei et agnitione veritatis totus orbis exsultat, et quasi Jona in mare misso, stat mare a fervore suo.

»Et timuerunt viri timore magno Dominum, et immolaverunt hostias Domino, et voverunt vota.« Ante passionem Domini clamabant homines ad deos suos, post passionem timent Dominum, et venerantur non parvo, sed magno timore, juxta quod in lege praecipitur, ut ex toto corde, et ex tota anima timeatur, et diligatur. Immolaverunt autem hostias, non pecudum, quas juxta litteram in fluctibus non [Col. 0133A] habebant, sed hostias spirituales, id est gratiarum actiones et laudes. Immola (inquit Psalmista) Deo sacrificium laudis, et propheta: Omnem aufer iniquitatem, et accipe bonum, et reddemus vitulos labiorum nostrorum.



CAPUT II.

»Et praeparavit Dominus piscem grandem ut deglutiret Jonam.« Pro pisce grandi, Dominus in Evangelio cetum dixit, ipsam rem brevius explicans. Quod vero praeparavit, vel ab initio cum eum conderet, Psalmista dicente: Draco iste quem formasti; vel praeparavit, id est juxta navim fecit venire, ut in suos sinus praecipitem Jonam susciperet. Sed et Dominus Deus Pater praecepit inferno, qui est draco [Col. 0133B] immanissimus, ut Jonam, id est Christum, susciperet, ignorans latentem in esca carnis hamum divinitatis, atque ideo quantum exsultavit in devoratione, tantum luxit in vomitu, juxta Osee prophetiam: »Ero mors tua, o mors, morsus tuus ero, inferne.« »Et erat Jonas in ventre piscis tribus diebus et tribus noctibus.« Hoc et in se impletum ipse Dominus exposuit. Illud quaeri potest quomodo tribus diebus et tribus noctibus dicatur fuisse in corde terrae. Sed hoc synecdochicohgrs accipere debemus, id est a parte totum, qui tropus usitatissimus est in divinis Scripturis. Siquidem Dominus parasceve hora sexta crucifixus est, hora nona emisit spiritum, jam vero sero depositum est corpus ejus de cruce, et collocatum in monumento. Ibi jacuit nocte illa cum sequenti [Col. 0133C] die sabbati, et alia nocte sequentis diei dominici, sicque mane prima sabbati surrexit, ut Marcus testatur. Triginta sex ergo horis jacuit in sepulcro. Tres autem dies complent horas septuaginta duas. Verum si computes parasceven, hoc est sextam feriam, qua mortuus est, pro una die ac nocte sabbatum cum sua nocte, itemque noctem quae diei dominicae mancipatur, referamus ad exordium dominici diei, quodammodo tres dies esse videntur. Sed non absque magno mysterio hoc esse credendum est. Siquidem triginta sex ad septuaginta duo simplum est ad duplum. Et nostra quidem mors dupla est, quia in anima morimur per peccatum, et in corpore per poenam. Christi autem mors simpla tantum fuit, quia in corpore tantum mori potuit, in anima vero nunquam [Col. 0133D] mortem admisit, quia nunquam peccavit.

Et oravit Jonas ad Dominum Deum suum de ventre piscis, et dixit:« Receptus propheta in utero ceti, postquam se incolumem sensit, de Dei misericordia non desperans, totum se ad obsecrandum convertit, sciens Dominum maxime in tribulationibus adfuturum, sicut ipse viro justo promittit, »Cum ipso sum in tribulatione, eripiam eum.« Et idem Propheta dicit:

»Clamavi de tribulatione mea ad Dominum, et exaudivit me.« Quod de praeterito dicit: »Clamavi,« hoc est: cum enim videret cetum et tantam molem corporis ejus, clamavit aquis cedentibus, et voci locum dantibus. Vel clamavit toto cordis affectu, [Col. 0134A] secundum Apostolum qui dicit: »Accepistis spiritum adoptionis filiorum, in quo clamamus: Abba, Pater.« Ventrem autem inferi, alvum ceti dixit, quae tantae fuit magnitudinis, ut instar obtumesceret inferni. Possunt haec referri allegorice ad Christum, qui per David dicit: Liberasti animam meam ex inferno inferiori. Ipse enim fuit in inferno vivens, inter mortuos liber. »De ventre inferi clamavi, et exaudisti vocem meam: et projecisti me in profundum, in corde maris, et flumen circumdedit me.« Patet juxta litteram, quod clausus ventre ceti in medio maris fuerit, et fluminibus vallatus sit. Mystico vero sensu hoc dicit, quod per Psalmistam praedictum est: »Infixus sum in limo profundi, et non est substantia.« Ad comparationem [Col. 0134B] enim coelestis habitationis in qua summa pax regnat, de qua dicitur: Factus est in pace locus ejus, omnis terrena habitatio plena fluctibus est et tempestatibus. Cor autem maris infernum designat, pro quo Dominus dicit: »Cor terrae,« quia, sicut in medio est animalis, ita infernus in terrae medio esse perhibetur. Sive in corde maris Dominus se queritur projectum, id est in mediis tentationibus, sed non sensit amaras aquas; quia, ut Apostolus dicit: Tentatus est per omnia pro similitudine absque peccato. Nam non se aqua maris, sed flumine circumdatum dicit, hoc est, dulci aqua: quia tentari foris potuit, sed mentem ejus delectatio peccati non momordit. Projectum autem se dicit, sicut et in psalmo percussum, et Apostolus [Col. 0134C] a Patre traditum asserit. »Omnes gurgites tui et fluctus tui super me transierunt.« Gurgites et fluctus, tentationes et percussiones sunt, quae nunquam sine Dei permissione et voluntate contingunt. Sed hi gurgites et fluctus non oppresserunt Christum, sed super eum transierunt. Ipse vero omnes turbines, quibus vexabatur genus humanum, sustinuit et fregit, ut nos post eum securi navigaremus.

»Et ego dixi: Abjectus sum a conspectu oculorum tuorum.« Christus hoc dicit ex persona humanitatis. Qui enim formam servi susceperat, ejus etiam voce utitur, abjectum se dicens ab oculis Patris. Ac si diceret: Quando eram tecum, o Pater, et in tuo lumine eram lumen, tunc non causabar [Col. 0134D] me abjectum. Postquam autem veni in profundum, et carne circumdatus sum, humanos patior affectus, et abjectum me dico, ut homines juste abjectos ad te reducam, quatenus ubi ego sum, et ipsi sint mecum. »Verumtamen rursus videbo templum sanctum tuum.« Juxta litteram hoc Jonas vel optando dicit, vel cum quadam fiducia repromittit sibi, quod iterum Jerusalem sit reversurus, et templum Domini visurus, juxta tropologiam Dei Filius in passionis ignominiam positus, repromittit sibi gloriam, quam semper in Patre et apud Patrem habuit. Unde et in Evangelio Patri dicebat, »Clarifica me, Pater, claritate quam habui priusquam mundus esset apud te.« Sive etiam cohabitationem Patris [Col. 0135A] exoptat, quia sicut Pater templum est Filii, ita Filius templum est Patris. Ipse enim dicit: »Ego in Patre, et Pater in me est.« Et alibi: »Ego a Patre exivi et veni.« Et quia ipse Deus est et homo, postulat ex forma servi, pollicetur ex forma Dei.

»Circumdederunt me aquae usque ad animam meam: abyssus vallavit me, pelagus cooperuit caput meum.« Abyssum dicit contrarias fortitudines, quae profundissimis inferni locis, id est tartaro, mancipatae sunt, ad quae loca timebant ire daemones, rogantes in Evangelio Dominum ne mitterentur in abyssum. Abyssus itaque Christum vallavit, cum inferorum principes eum se in morte comprehendisse crediderunt.

[Col. 0135B] »Ad extrema montium descendi: terrae vectes concluserunt me in aeternum.« Extrema montium, juxta litteram, profunda terrarum dicit, quibus quasi vectibus terrae globus Dei voluntate sustentatur, sicut in psalmo dicitur: »Ego confirmavi columnas ejus.« Mystice: caput Domini anima est quae principatur corpori. Caput ergo ejus pelagus cooperuit, quando animam quam pro nostra salute suscepit, pondus tribulationis et mortis praegravavit. Extrema enim montium, principes dicit inferorum, qui de coelis a libertate projecti, operiebantur fluctibus suppliciorum, et abysso vallabantur, ad quae loca Redemptoris anima descendit, non ut ibi teneretur, sed ut suos inde eriperet. Ipsi sunt et vectes terrae, quasi quaedam serae extremi [Col. 0135C] carceris et poenarum, volentes semper retinere animas quas semel accepissent. His vectibus conclusus est Dominus; sed, sicut per Isaiam praedixerat, et portas aereas contrivit, et vectes ferreos confregit. Quod autem sequitur: »et sublevabis de corruptione vitam meam.« Ad Jonam ita refertur, qui cum debuerit in ventre ceti corrumpti et digeri, et per venas piscis artusque diffundi, sospes et integer exierit. Unde et blandientis affectu dicit: »Domine Deus meus,« communem omnium Deum, suum et proprium vocans, quem tanti beneficii magnitudine specialiter Deum et Dominum senserat. Sed et mystice: anima Christi de corruptione sublevatur, quia caro ejus non vidit corruptionem, id est non est resoluta tabo in sepulcro, juxta quod [Col. 0135D] per Psalmistam praedixerat, »Non dabis sanctum tuum videre corruptionem.« Quod beatus Petrus de Christo interpretatur in Actibus apostolorum, »Qui non vidit corruptionem,« citissima resurrectione glorificatus. Sed quaeri potest quod alibi dicit: Quae utilitas in carne mea, dum descendo in corruptionem? Sed hic corruptio pro vulneribus et plagis ponitur, quibus caro Christi effecta est: ac si diceret: Quid prodest dum clavis affligor, dum vulneror, si Judaei non salvantur? Hic vero corruptio pro putrefactione et resolutione ponitur.

»Cum angustiaretur in me anima mea, Domini recordatus sum.« Cum, inquit, nullum aliud sperarem auxilium, recordatio Domini mihi saluti fuit. [Col. 0136A] Sic et Psalmista: »Memor fui Dei, et delectatus sum.« Ex quo discimus, cum deficit anima nostra constituta in aliqua tribulatione, vel cum a corporis compage divellitur, debere nos Deum in memoria habere, et ad eum omnem cogitationem vertere, qui corporis et animae est Deus. »Ut veniat ad te oratio mea ad templum sanctum tuum.« Idcirco, inquit, Domini recordatus sum, ut oratio mea de exremis montium ascendat ad templum sanctum tuum, id est ad coelum, quia licet ubique sit Deus, ibi tamen assistentibus sibi angelis aeterna fruitur beatitudine. Loquitur vero ut pontifex, qui petit ut preces populi per eum ad templum Dei ascendant. Sed et Redemptor noster in passione sua rogabat, »Pater, si possibile est, dicens, transeat a me [Col. 0136B] calix iste.« Et in cruce positus, »Pater, dimitte illis, non enim sciunt quid faciunt.«

»Qui custodiunt vanitates frustra, misericordiam tuam derelinquent.« Mira prophetae magnanimitas in ventre tantae bestiae de humana fragilitate disputat. Deus quippe natura misericors, paratus est misereri omnibus. Nos autem nostro vitio ultro se offerentem perdimus clementiam. Et attendendum quod non dixit, qui faciunt vanitates, nemo enim est qui non faciat vana, id est non peccet, quoniam universa vanitas omnis homo vivens: sed dicit »custodiunt,« id est diligunt, et in affectum cordis sui transeunt. Hi tales misericordiam suam, id est Deum, derelinquunt, de quo dicitur: »Miserator et misericors Dominus;« et alibi: »Deus [Col. 0136C] meus, misericordia mea.« Nec dicit, misericordia sua derelinquuntur, sed ipsi paratam et ultro se offerentem relinquunt misericordiam. Quod specialiter de Judaeis dicitur, qui servantes vanitates, id est vanissima Pharisaeorum praecepta, Deum, qui semper eis misertus est, dereliquerunt.

»Ego autem in voce laudis immolabo tibi: quaecunque vovi, reddam pro salute mea Domino.« Spe bona animatus propheta, et jam de sua liberatione securus, promittit se gratiarum actiones immolaturum, et vota omnia redditurum. Sed et Christus Dominus pro vita nostra mortuus, certus quod eum Deus velocius suscitaret, promittit exsultanter in voce confessionis, seipsum Patri sacrificaturum. Pascha nostrum, inquit Apostolus, immolatus est [Col. 0136D] Christus. Ipse pontifex, ipse ovis immolatur pro omnibus, ut omne quod dedit ei Pater non pereat in aeternum.

»Et dixit Dominus pisci: et evomuit Jonam in aridam.« Praecipitur a Deo Patre magno ceto inferno, ut restituat Salvatorem terrae, id est solidae et immortali vitae, quia: »resurgens a mortuis jam non moritur, mors illi ultra non dominabitur.« Quod autem dicitur »evomuit,« ostendit quod ex profundis mortis recessibus, tanquam ex intimis ceti vitalibus. Christus vivens processerit.



CAPUT III.

»Et factum est verbum Domini ad Jonam secundo, [Col. 0137A] dicens: Surge, vade ad Niniven civitatem magnam, et praedica in ea praedicationem quam ego loquor ad te.« Non increpatur, nec dicitur ei, Cur non fecisti quod praecepi? Suffecerat enim durissima naufragii et devorationis correctio. Neque enim servo post plagas imputatur quod fecit. Sed et mystice Dominus noster, qui missus fuerat ad salvandam Niniven, id est gentilitatem, et quodammodo fugere volebat, recusans passionem, et dicens: »Pater, si possibile est, transeat a me calix iste.« Nunc postquam illi, propter quos pati nolebat, clamaverunt, »Crucifige, crucifige,« et, »Non habemus regem nisi Caesarem,« redditus de ventre ceti, id est, resuscitatus a mortuis, iterato dirigitur ad Ninivem, ut praedicet post resurrectionem, quod ei a Patre fuerat imperatum [Col. 0137B] ante passionem. Totum autem hoc quod ei praecipitur, quod obedit, quod non vult, et iterum velle cogitur, ad formam servi referendum est.

»Et surrexit Joans, et abiit in Niniven juxta verbum Domini.« Surrexit, inquit, nullam fecit moram, sed continuo se ad obediendum accinxit. »Et Ninive erat civitas magna itinere dierum trium.« Ninive civitas a Nino Beli filio, primo rege Assyriorum, condita est, quam ferunt tanti esse ambitus, ut trium dierum possit itinere circuiri. Sed Jonas jam correctus, et naufragii quod pertulerat memor, iter trium dierum unius diei festinatione complevit. Sunt qui putant quod in tertia tantum parte civitatis praedicaverit, et sic ad omnes praedicationis sermo pervenerit. Et Dei Filius surrexit a mortuis, et in [Col. 0137C] apostolis perrexit ad Niniven, hoc est, in omnes mundi terminos itinere dierum trium, quia praecepit ut baptizarent gentes in nomine Patris, et Filii, et Spiritus sancti. Sed hoc iter trium dierum una via est, quia unus est Deus Pater et Filius et Spiritus sanctus. Unde non in nominibus, sed in nomine Trinitatis, quae unus est Deus, sacramentum baptismi peragitur, non tam ab apostolis quam a Domino, quem Joans praefigurabat. Et notandum quod, tribus diebus commemoratis, noctis nulla fit mentio, quia in sancta Trinitate nihil est obscurum, nihil tenebrosum.

»Et coepit Jonas introire in civitatem itinere diei unius, et clamavit, et dixit: Adhuc quadraginta dies, et Ninive subvertetur.« Quadragenarius numerus [Col. 0137D] peccatoribus convenit in jejunio et in afflictione: unde et Moyses et Elias tot diebus jejunaverunt, ipse Dominus verus Jonas in mundum ad praedicandum missus hoc nobis jejunium consecravit. Attendendum quod dictum est, »clamavit.« Tale et de Domino legimus, quia stans in templo clamavit: »Si quis sitit, veniat et bibat.« Magnus clamor est omnis sermo Christi, quia magna annuntiat.

»Et crediderunt viri Ninivitae in Domino, et praedicaverunt jejunium, et vestiti sunt saccis a majore usque ad minorem.« Major aetas credidit in Dominum, praedicantes jejunium, et sacco vestiuntur. Ante quod est occultum, id est, jejunium, post illud [Col. 0138A] quod est palam, id est saccus. Talis victus, et talis habitus poenitentibus convenit, et digne satis, ut qui Deum luxu et ambitione pretiosarum vestium offenderant, nunc jejunio et cilicio eum placent. Et major aetas incipit, sequitur minor, quia nullus est absque peccato, nec infans unius diei cujus vita est super terram.

»Et pervenit verbum ad regem Ninive, et surrexit de solio suo, et abjecit vestimenta sua a se, et indutus est sacco, et sedit in cinere, et clamavit, et dixit in Ninive ex ore regis et principum ejus, dicens: Homines, et jumenta, et boves, et pecora non gustent quidquam, nec pascantur, et aquam non bibant; et operiantur saccis homines, et jumenta clament ad Deum in fortitudine, et convertatur vir a via sua [Col. 0138B] mala, et ab iniquitate quae est in manibus eorum. Quis scit si convertatur et ignoscat Deus, et revertatur a furore irae suae, et non peribimus?« Regem Ninive philosophos gentilium debemus accipere, Platonem, Aristotelem, caeterosque, qui quasi reges sunt hominum, et eorum praecepta sic observant, quasi oracula divina. Ad hos novissime pervenit verbum, quia novissimi et difficilius crediderunt. Stultum enim putabant Deum hominem potuisse fieri, et mori. Verum et isti, licet tarde fidem Domini susceperunt, tamen depositis ornamentis verborum, et pompis dogmatum saecularium, simplicem et rusticam piscatorum doctrinam sequi coeperunt. Homines autem et jumenta intelliguntur tam rationabiles quam irrationabiles, quia omne genus hominum [Col. 0138C] tam ratione utentium, quam et eorum qui more brutorum vivebant animalium, ad poenitentiam et ad fidem Christi conversum est. Vel induti sunt sacco, id est, luctu et moerore, quem sumebant dolentes damna vitae praeteritae. Quod saccus pro luctu ponatur, ostendit Psalmista dicens: »Conscidisti saccum meum, et circumdedisti me laetitia.« Sane juxta litteram, quod dubitantes dicunt, Quis scit si convertatur et ignoscat Deus, ideo ambigue proferunt, ut dubii de salute fortius agant poenitentiam, et magis provocent Deum ad misericordiam.

»Et vidit Deus opera eorum, quia conversi sunt de via sua mala, et misertus est Deus super malitiam, quam locutus fuerat ut faceret eis, et non fecit.« Sicut tunc Assyriae urbi, id est Ninive, sic quotidie [Col. 0138D] Deus omni mundo minatur interitum ad hoc, ut agant poenitentiam. Si enim convertatur mundus, convertitur Dominus: et peccatoribus mutantibus vitam, mutabit sententiam. Malitiam sane hic, sicut et superius, pro afflictione et suppliciis debemus accipere.



CAPUT IV.

»Et affictus est Jonas afflictione magna, et iratus est.« Videns subintrare plenitudinem gentium, et impleri quod in Deuteronomio praedictum fuerat, »Ipsi me provocaverunt in eo qui non erat Deus, et ego provocabo eos in eo qui non est populus,« desperat de salute Israelis, ideo dolet, et ideo tristatur, [Col. 0139A] non quod invideret saluti gentium, sed quod pereat Israel. Sed et Dominus noster flevit super pereuntem Hierusalem, et non vult dare panem filiorum canibus, et apostolis praecipitur primum ut praedicent Israeli. Tristatur ergo ad mortem, dolens perire populum pro quo passus est.

»Et oravit ad Dominum, et dixit: Obsecro, Domine, nunquid non hoc est verbum meum, cum adhuc essem in terra mea? Propter hoc praeoccupavi ut fugerem in Tharsis. Scio enim quia tu Deus clemens et misericors es, patiens et multae miserationis, »et ignoscens super malitiam.« Partim orat Jonas, partim conqueritur, dicens se fugere noluisse. Sed ab obsecratione incipiens, temperat querelam suam. Obsecro (inquit), Domine, nunquid non hoc est verbum [Col. 0139B] meum, cum adhuc essem in terra mea? Sciebam (inquit) misericordem, nolebam te truculentum et crudelem nuntiare, et idcirco volui fugere. Sed et Dominus Christus cum videret obstinatos Judaeos in suam ipsorum perditionem, quasi dicebat ad Deum Patrem: Nunquid non sciebam futurum, videlicet ut periret Israel, cum adhuc tecum essem Pater? et per Isaiam dixeram, In vacuum laboravi sine causa, et vane fortitudinem meam consumpsi.

»Et nunc, Domine, tolle, quaeso, animam meam a me, quia melius est mihi mors quam vita.« Quia unam gentem Israel salvare non potui, moriar, et totus mundus salvabitur.

»Et dixit Dominus: Putasne bene irasceris tu?« Iratus fuerat Joans, vel quia videbatur apud Ninivitas [Col. 0139C] fuisse mentitus, vel quia intelligebat periturum Israel. Nec dicit Dominus, male iratus es, ne videretur reprehendere contristatum; nec rursum dicit, bene iratus es, ne suae sententiae contrarius sit. Interrogat ergo ipsum causas moeroris sui ut respondeat, aut si tacuerit, Dei judicium suo silentio comprobet.

»Et egressus est Jonas de civitate, et sedit contra orientem civitatis, et fecit sibi umbraculum, et sedebat subter illud in umbra, donec videret quid accideret civitati.« Civitas quando in malo ponitur, fiduciam terrenae spei et cupiditatis mundanae designat. Nam Cain, qui mundum fratricidio cruentavit, primus legitur aedificasse civitatem. Jonas ergo egreditur de civitate, qui columba vel dolens dicitur, quia omnis [Col. 0139D] simplex et dolens pro peccatis suis, alienum se facit a saeculi cupiditatibus, nullam in vanitatibus saeculi spem ponit, sed habitat contra orientem, veri solis ortum et respectum exspectans. Et habitat in umbraculo, hoc est in mentis suae custodia, quasi in tabernaculo requiescit, quid civitati Ninive contingat (hoc est quid mundo futurum sit) contemplando praestolans. De hac civitate Dominus per Osee dicit: In medio tui sum sanctus, et non ingrediar civitatem. Et in Deuteronomio una fugitivorum civitas Ramoth dicitur, quae interpretatur visio mortis. Qui enim de Hierusalem ejicitur, quae est visio pacis, habitat in Ramoth, id est in visione mortis. Sed et mystice antequam sol oriretur, exsiccareturque hedera, [Col. 0140A] hoc est antequam coruscante Evangelio mundus redimeretur, et plebs Judaica reprobaretur, Jonas noster, id est Christus, sub umbra erat, quia necdum veritas apparebat, sed in typo et figuris fiebant omnia. Sedebat autem dicitur in habitu judicis, quia sedere judicantis, vel quia se humiliaverat, et divinitatis majestatem in quamdam contraxerat brevitatem. Qui enim sedet, videtur stante brevior. Quod autem ait ut videret, ad hominis effectum referamus. Nam ille omnia videt antequam fiant.

»Et praeparavit Dominus Deus hederam, et ascendit super caput Jonae, ut esset umbra super caput ejus, et protegeret eum, laboraverat enim. Et laetatus est Jonas super hedera laetitia magna.« Hederae natura est, ut per terram errabundo flexu repat, et [Col. 0140B] sine adminiculis vel ferculis ad altiora non conscendat. Per hederam vero infirmam, et suis viribus nihil valentem, plebs Judaica potest signari, cito crescens, et omnia se facturam promittens quae Deus praecepit, sed citius languescens, et praecepta non implens. Haec quondam Jonam, id est Christum protegebat spe suae salvationis, et non parvam ei laetitiam faciebat, sed cito percussa aruit, quia radicem firmam fidei non habebat, et quasi tabernaculum tecti, praeferens imaginem domorum non habens fundamentum, de quo Isaias ait: Relinquetur filia Sion ut umbraculum in vinea, quam bene locustae in Evangelio designasse creduntur, animal parvum, de terra quidem exsiliendo consurgens, sed altius non valens volare, quia et Judaei [Col. 0140C] audientes legem, dixerunt: Omnia quae praeceperit nobis Dominus Deus, faciemus, et obedientes ei erimus. Sed mox conversi sunt in arcum pravum, et non custodierunt testamentum Dei.

»Et paravit Deus vermem ascensu diluculi in crastinum, et percussit hederam, et exaruit.« In psalmo qui inscribitur, »pro assumptione matutina,« se Dominus vermem appellat, dicens: »Ego autem sum vermis et non homo.« Vermis namque sine semine de terra oritur; repit humilis, movetur sine sonitu, et Christus de virgine terra natus est, humilis inter probra, non reclamans in passione. Itaque antequam oriretur sol, id est antequam resurgeret Christus, virebat hedera, florebat Judaea. Postquam vero ille surrexit, et Ninive, id est mundus erroris [Col. 0140D] umbram repulit, veritatis lumen recepit, paratus vermis percussit hederam Judaicae plebis, et exaruit Dei auxilio destituta. Hoc autem factum est in ascensione diluculi, quia Christus mane prima sabbati surrexit.

»Et cum ortus fuisset sol, praecepit Dominus vento calido et urenti, et percussit sol super caput Jonae, et aestuabat.« Id est, etiam post Christi resurrectionem et Judaeorum reprobationem, adhuc mens Domini salvatoris desiderio salutis illius aestuabat, praecipiens apostolis et dicens: »Eritis mihi testes in Hierusalem et in omni Judaea et Samaria.« Unde et ab Hierusalem praedicationis initium praecepit fieri, dicens: »Oportebat pati Christum et resurgere, [Col. 0141A] et praedicari in nomine ejus poenitentiam et remissionem peccatorum in omnes gentes, incipientibus ab Hierusalem.« »Et petivit« Jonas »animae suae ut moreretur, et dixit: Melius est mihi mori quam vivere.« In baptismate cum Israel, ut in lavacro reciperent humorem, quem negando Christum perdiderant. Unde et Petrus interrogantibus quid agerent, dicebat: »Poenitentiam agite, et baptizetur unusquisque vestrum.« Quod vero diximus, in baptismo eum mori velle, Apostoli est sententia, qui dicit: »Quicunque baptizati sumus in Christo Jesu, in morte ipsius baptizati sumus.« Quidam vermem et urentem ventum, Romanos intelligunt, qui, post Christi resurrectionem et ascensionem, Israelem penitus deleverunt.

[Col. 0141B] »Et dixit Dominus ad Jonam, Putasne bene irasceris te super hederam? Et dixit, Bene irascor ego usque ad mortem.« Superius jam salvato per poenitentiam Ninivitarum populo, iisdem verbis interrogatus Jonas nihil respondit, licet videret non esse factum quod praedixerat, sed Domini interrogationem suo silentio comprobavit. Sciebat enim Dominum clementissimum esse et multae miserationis. Nunc autem cum in siccatione hederae intellexit Israelis reprobationem, audacissime respondit: Bene irascor ego usque ad mortem. Non enim Ninivitas sic salvare volui, ut Judaei perirent, nec sic volui lucrari alienos, ut perderem proprios. Juxta coeptam allegoriam in Jona intelligimus Christum, qui plangit pereuntem Hierusalem, et plangit usque ad mortem [Col. 0141C] non suam, sed Judaeorum, qui excaecati sunt, ut gentium oculi viderent, mortui ut gentes viverent, credentes in Filium Dei.

»Et dixit Dominus: Tu doles super hederam, in quam non laborasti, neque fecisti ut cresceret, quae sub una nocte nata est, et sub una nocte periit.« Non laboravit Jonas in hedera, nec Salvator tantum laboravit in Judaeis, quam in gentibus. Mox enim educti de Aegypto, projecerunt idola, et pro parte servierunt Domino. At in gentium populo multum laboravit: pro eis homo factus est, cum esset Deus: pro eis alapas, sputa, spineam coronam mortemque sustinuit: ad inferos descendit, ut illi coelum conscenderent. Unde fratre prodigo ad patrem reverso, indignatur frater major, et querebatur patri dicens: [Col. 0141D] Ecce tot annis servio tibi, et nunquam dedisti mihi haedum, ut cum amicis meis epularer. Graviter enim ferebat Israel quod gentes, dissipata substantia cum [Col. 0142A] meretricibus, pristinam reciperent gratiam. Quod autem ait Deus, »hedera sub una nocte nata est,« nox tempus significat ante adventum Christi. Quod vero subditur, »et sub una nocte periit,« nox iterum designat tempus in quo Christum negaverunt, quando eis verus Sol justitiae occubuit.

»Et ego, inquit, non parcam Ninive civitati magnae.« Ninive civitas magna Ecclesia est, ex universitate gentium congregata. Revera magna, quia multo major est multitudo fidelium ex omnibus gentibus, quam duodecim tribus Israel. Quod autem dicit, »in qua sunt plus quam centum viginti millia hominum, qui nesciunt quid sit inter dexteram et sinistram suam, et jumenta multa,« juxta litteram innocentem et simplicem parvulorum et lactentium [Col. 0142B] monstrat aetatem, ut hinc colligatur quantus fuerit numerus majoris aetatis, si tantus fuerit parvulorum. Vel certe in ea civitate erat immensa multitudo, quae ante poenitentiam ignorabat quid esset inter bonum et malum. Boni enim per dexteram, mali accipiuntur per sinistram. Sed in Ecclesia sicut in magna domo sunt vasa et in honorem sunt, et in contumeliam, sunt carnales, sunt et spiritales, estque ibi infinitus jumentorum numerus, hoc est, irrationabilium et ventri servientium, qui prospectant terram, nunquid coelum respiciunt? De qualibus dicit Psalmista, »Homo cum in honore esset, non intellexit: comparatus est jumentis insipientibus, et similis factus est illis.« Nec praetereundum quod in Ninive plus quam centum viginti millia hominum [Col. 0142C] fuisse dicuntur; qui numerus magnum in se continet mysterium: nam centum viginti fiunt, si ab uno incipiens usque ad qaindecim sequentes naturaliter numeros sibi semper adjicies, uni enim adde duos, fiunt tres: adde tres, fiunt sex: adde quatuor, fiunt decem. Hoc si usque ad quindecim, servata naturalis numeri serie, fiat, centum viginti reperientur. Super tot credentes venit Spiritus sanctus in die Pentecostes. Quindenarius autem numerus ex septenario et octonario constat. Septem enim et octo, quindecim sunt, tot erant gradus in templo Domini, tot etiam sunt psalmi quibus exstat titulus, »Canticum graduum.« Tot diebus Paulus cum apostolis fuisse, et cum eis Evangelium contulisse legitur. Bene ergo multitudo Ecclesiae tali praefulget numero, [Col. 0142D] in quo Novi ac Veteris Testamenti mysteria et centenaria quadrata, ac millenarii cubita, id est solida perfectio declaratur.



IN MICHAEAM PROPHETAM.
[Col. 0141]


CAPUT PRIMUM.

»Verbum Domini quod factum est ad Michaeam Morasthitem, in diebus Joatham, Achaz, et Ezechiae regum Juda, quod vidit super Samariam et Hierusalem.« Michaeas propheta, qui interpretatur Quidquid, vel Quis, quasi sive Humilitas, sextus est in ordine duodecim prophetarum, atque ideo profunda ejus [Col. 0142D] exspectemus mysteria, qui in meditullio et velut in corde prophetici ordinis positus est. Fuit autem de Morasthi, qui est viculus Palaestinae. Interpretatur autem Morasthi, haeres. Et pulchre Michaeas, qui humilitas interpretatur, de spe haereditatis nascitur, qui enim humilitatis virtutem pro Deo tenere studuerit, haeres Dei et cohaeres Christi esse merebitur, [Col. 0143A] qui seipsum pro nobis humiliavit, quique ad imitandam formam suae humilitatis invitat nos, dicens: »Discite a me, quia mitis sum et humilis corde.« Hic propheta comminatur Samariae iram Dei et captivitatem, interitumque populo Israel venturum denuntiat, quia, relicto Deo, serviant idolis. Locum etiam nativitatis Christi aperte denuntiat. Notum est quod regnante Ezechia filio Achaz, decem tribus ab Assyriis ductae sunt in captivitatem, postea regnante Sedechia, duae quae appellantur Juda, cum suo rege captae, et Hierusalem subversa est. Ergo secundum ordinem captivitatis prophetae titulus ponitur: Primum (ut dictum est) capta est Samaria metropolis decem tribuum, postea Hierusalem metropolis Judae. Ponitur autem Samaria in typo haereticorum, Hierusalem [Col. 0143B] in figura Ecclesiae.

»Audite, populi omnes, et attendat terra et plenitudo ejus, et sit Dominus Deus vobis in testem, Dominus de templo sancto suo.« Notandum quod populi audire, terra jubetur attendere. In populo, viros ecclesiasticos: in terra, haereticos, quorum est terrena doctrina. Nam et Apostolus haereses inter carnis opera commemorat. Et hi ergo qui in Ecclesia sunt, si audierint, et illi qui foris sunt, si attenderint, poterunt effugere quod sermo propheticus comminatur. Optat ergo propheta, ut sit eis Deus in testimonium, non aliunde quae de templo sancto suo, hoc est, Ecclesia, per quam Deus testimonium perhibet veritati, sive templum Dei, ipse Filius est in quo habitat Pater, et cujus ore loquitur.

[Col. 0143C] »Quia ecce Dominus egredietur de loco suo, et descendet, et calcabit super excelsa terrae, et consumentur montes subtus eum, et valles scindentur sicut cera a facie ignis, sicut aquae quae decurrunt in praeceps. In scelere Jacob omne istud, et in peccatis domus Israel. Quod seclus Jacob? nonne Samaria? et quae excelsa Juda? nonne Jerusalem?« Locus Dei misericordia est, quia naturaliter clemens et pius est. Sed qui mitis est et misericors nobis peccantibus, cogitur quodammodo mutare naturam suam. Egreditur de loco suo, assumit personam crudelitatis, quam per naturam non habet. Descensus ejus est majestatis ejus ad inferiora decursus. Super excelsa terrae calcare, est potentes terrae conterere. »Et consumentur montes subtus cum, et valles scindentur.« [Col. 0143D] In montibus principes, in vallibus subjectos populos intelligimus. Sicut (inquit) cera vicino igne tabescit, et sicut aquae prono cursu feruntur in praeceps, sic omnis impiorum superbia, veniente Domino, solvetur et deficiet. Hoc autem fiet propter scelera decem tribuum, quas vocat Jacob vel Samariam et Israel, et propter praevaricationem Juda. In decem enim tribubus metropolis crat Samaria, quae nunc Sebaste dicitur, et in Juda principabatur Jerusalem. Tropologice locus Dei sancti sunt, de quibus dicit: »Inhabitabo in illis et inambulabo.« Ab his ergo sanctis egreditur Dominus, non eos relinquens, sed per eos praedicans et annuntians reproborum supplicia, justorum praemia. Legimus enim quia [Col. 0144A] egressus est sermo a Domino. Descendit ergo et calcat, non super humilem terram, id est, non super eos qui deorsum sunt, sed super excelsa terrae, id est sanctos, qui intelligunt venientis majestatem, quique licet sancti sint, commovebuntur tamen, id est, timebun ejus praesentiam. Valles autem, id est, peccatores et quae sunt Dei non quaerentes, non poterunt ejus ferre praesentiam, sed scindetur quidquid in eis durum est, et instar aquae defluet. Et hoc erit propter impietatem Jacob, id est haereticorum, et propter peccatum Juda, id est, eorum qui in Ecclesia positi, confitentur se nosse Deum, factis autem nenegant. Juxta alium intellectum, egressus est Dominus de loco suo, dereliquit Judaeos, in quibus quondam habitaverat, propter peccatum quod in Christum [Col. 0144B] commiserunt, sicut eis ipse minatur. »Relinquetur vobis domus vestra deserta.« Calcavit super excelsa terrae, venit ad gentes, quae per ejus gratiam excelsae factae sunt, et a terrenis sublevari meruerunt. Commoti sunt montes, id est, philosophorum dogmata, et regum potentia perturbata, et consumpta in eis omni impietate crevit justitia: destructa superbia, erecta est humilitas.

»Et ponam Samariam quasi acervum lapidum in agro cum plantatur vinea, et detraham in vallem lapides ejus, et fundamenta ejus revelabo. Et omnia sculptilia ejus concidentur, et omnes mercedes ejus comburentur igne, et omnia idola ejus ponam in perditionem, quia de mercedibus meretricis congregata sunt.« Quia primum peccavit Samaria, id est, [Col. 0144C] decem tribus, et relicto templo Dei fecit sibi vitulos aureos, ideo ipsa prima destructa est venientibus Assyriis. Ponam (inquit) Samariam quasi acervum lapidum. Quia civitas Samaria in monte sita est, pulchre in cumulos lapidum ponenda dicitur, ut non tantum parietes et aedificia, sed ipsa quoque fundamenta usque ad extremum lapidem subruantur. Sculptilia quoque et idola quae coluerant, et operum diversorum congeries, praedicantur igne comburenda. Quod vero dicit, »et usque ad mercedem meretricis revertentur,« hoc est, ut quomodo in terra sua fornicati sunt cum idolis quae fecerunt, sic vadant ad aliam fornicationis terram, id est, ad Assyrios, et ibi similiter idola adorent.

»Super hoc plangam et ululabo, vadam spoliatus [Col. 0144D] et nudus. Faciam planctum velut draconum, et luctum quasi struthionum, quia desperata est plaga ejus, quia venit usque ad Judam; tetigit portam populi mei usque ad Hierusalem.« Huc usque de Samaria, nunc praedicit mala Judae, quae simili errore peccaverat. Assumit ergo propheta plangentis affectum. Faciam planctum quasi draconum, ut supra. Sicut dracones cum ab elephantis vincuntur, terribili sibilo personant; et sicut struthionum aves, quae ob brevitatem pennarum longius volare non possunt, quando ova sua immemores relinquunt in arenis calcanda pedibus bestiarum, etsi non perierint, pro cantibus luctum faciunt, sic et ego (inquit propheta) amissis filiis et in captivitatem ductis, vadam [Col. 0145A] spoliatus et nudus. »Quia desperata est plaga ejus,« id est Samariae, et idem peccatum atque eadem poena qua subverterat Samariam, tetigit Judam, et pervenit usque ad portam Hierusalem. Sicut enim Samaria subversa est ab Assyriis, ita Hierusalem subvertenda est a Chaldaeis. Haec omnia mystice referenda sunt ad haereticos, quibus minatur Deus subversionem utilem, ut cum destructa fuerint per diversa eorum dogmata, et illo igne succensa de quo Dominus dicit: »Ignem veni mittere in terram,« plangent errores suos, resolvant de pedibus calceamenta, hoc est, mortuorum opera abjiciant. Maxime autem propterea plangunt, quia errorem suum etiam ad Judaeam (hoc est, ad viros catholicos) voluerunt introducere, sed non potuerunt. Pervenit enim ad portas [Col. 0145B] (id est, aures) populi Dei, sed civitatem non potuit penetrare, hoc est, mentem in fide solidatam non valuit decipere.

»In Geth nolite annuntiare: lacrymis ne ploretis; in domo pulveris pulvere vos conspergite.« Geth una est ex quinque civitatibus Philistinorum, de qua fuit Goliath Gethaeus. Scimus autem quia Philisthaei inimici semper erant Judaeis. Dicit ergo propheta: Nolite annuntiare in Geth malum quod praedico venturum, ne laetentur inimici vestri. »Lacrymis ne ploretis,« licet pectus dolorem habeat, dissimulate fletum ne gaudeant inimici vestri. »In domo pulveveris,« hoc est, quae ruitura est, et in pulverem redigenda. Ibi vos pulvere conspergite, non in plateis, ne hostes vestri videant et laetentur.

[Col. 0145C] »Et transite vobis habitatio pulchra, confusa et ignominia.« Pro pulchra, Septuaginta ipsum verbum Hebraicum posuerunt, scaphir. Tam enim Syra quam Hebraica lingua scaphir pulchra dicitur, quo nomine Samaria vocatur, quia in pulcherrimo et uberrimo loco sita erat. Dicitur ergo ad eam: O Samaria pulchra et fertilis, quia confusa es ignominia, sic transi, et sic perge in captivitatem, ut si potest fieri, nec inimicus allophylus sentiat. »Non est egressa quae habitat in exitu.« Et hic similiter ipsum verbum Hebraicum, id est, senna. Senna enim interpretatur exitus, per quod significat captivitatem jam in egressu et in foribus esse. Quod autem dicit, »Non est egressa,« significat quod non sua sponte vel voluntate, sed coacta et nolens ducta est in captivitatem. [Col. 0145D] »Planctum domus vicina accipiet ex vobis, quae stetit sibimet.« Et hic ipsum verbum habetur Hebraeum in Septuaginta, id est Azel. Ordo est: Domus Azel accipiet ex vobis planctum. Azel interpretatur vicina, sive ex latere. Domum ergo Azel, domum Juda dicit, quae vicina erat Samariae, et quasi ex latere, quae planctum accepit audita clade Samariae, quae, subaudis domus Azel, stetit sibimet, id est, captivata Samaria, permansit in statu regni sui, protecta a Deo propter Ezechiam.

»Quia infirmata est in bonum,« subaudis suum, id est, quia humiliata est ad profectum suum, quando Rhapsaces blasphemavit Deum viventem. »Quae habitat in Ramoth,« id est in amaritudmibus. Hoc [Col. 0146A] enim interpretatur Ramoth. In amaritudine enim et tristitia populus cum rege Ezechia morabatur, Sennacherib eos obsidente. »Quia descendit malum a Domino in portam Jerusalem.« Nam rex Assyriorum, vastata Samaria, venit contra Hierusalem, quando et Rhapsaces missus de Lachis ad Ezechiam, ut se traderet Assyriis, insultans Domino et dicens: Quid si posset liberare populum suum de manu Assyriorum?

»Tumultus quadrigae, stuporis habitanti Lachis.« Lachis civitas est Judae, quae prima a decem tribubus accepit idola, et per eam pervenit idololatria usque ad Hierusalem. Et est sensus: O Lachis, et ad te perveniet equitatus et tumultus Assyriorum, qui te vertet in stuporem. »Principium peccati est [Col. 0146B] filiae Sion, quia,« subaudis in te,« inventa sunt scelera Israel« et per te quasi per portam impietas decem tribuum migravit ad Hierusalem.

»Propterea dabit emissarios super haereditatem Geth: domus mendacii in deceptionem regibus Israel.« Non solum (inquit) super Lachis quadrigae venient et tumultus, sed et super Geth, quae est metropolis Palaestinae. Emissarios autem vocat latrunculos, quos rex Assyriorum mittebat in Geth, quae erat domus idololatriae, urbsque mendacii, quaeque in deceptionem fuerat regibus Israel.

»Adhuc haeredem adducam tibi, quae habitas in Maresa,« id est in haereditate. Haeredem autem vocat adventum hostium. Dicit ergo Deus per prophetam, quod ipse adducat Assyrios qui haereditate [Col. 0146C] possideant Geth, eo quod fuerit in deceptionem regibus Israel. »Usque ad Odollam veniet gloria Israel.« Odolla nobilissima erat civitas inter urbes Judaeorum, ad quam etiam dicit perventuram hostilitatem Assyriorum. Quidam codices habent, »Gloria Israel,« ut sit sensus: Veniet illa captivitas de Geth usque Odollam, quae subaudis est civitas gloriae Israel. Vel certe per ironiam accipiendum est, ut sit sensus, Illud malum de Lachis et de Maresa et de Geth perveniet Odollam. Hic distinguendum, et sic ironice parum pressa voce inferendum, »Gloria est,« id est ignominia et dedecus est populi Israelitici. Haec juxta litteram, videamus breviter quid mysterii contineant: Geth interpretatur torcular. Significat haereticos, qui se extollebant, dicentes se habere [Col. 0146D] vinum Soreth, id est spiritualis et divinae scientiae, cum e contra vinum eorum (id est doctrina) esset de vinea Sodomorum, et de suburbanis Gomorrhae. Ipsi sunt et domus pulveris, quia terrena sapiunt, et cibus sunt serpentis, id est diaboli, cui dictum est, Terram comedes omnibus diebus. Hos hortatur propheta, ne se extollant, sed agant poenitentiam dicens, »In domo pulveris, pulvere vos aspergite,« ne cum tempus ultionis advenerit, et domus quae vobis pulchra videbatur ceciderit, simul pereatis, et cassus labor vester risum videntibus praebeat. »Non est egressa quia habitat in exitu,« id est Ecclesia quae habitat in exitu, in spe percipiendi regni coelestis, non est egressa finem [Col. 0147A] divinarum Scripturarum, nec transgressa Patrum statuta. »Planctus domus vicinae accipiet ex vobis.« Vicina domus est Ecclesia, in qua domo non sunt haeretici, sed vicini ei sunt. »Ex nobis (inquit Apostolus) exierunt, sed non erant ex nobis.« Vicina est ergo domus haereticorum Ecclesiae fidelium, sed super arenam posita, non habet fundamentum. Et est sensus: O haeretici, qui tantum vicini estis Ecclesiae, sed contra eam semper erigimini, plangite vosmetipsos, quia ex vobis accipiet inimicus et ultor diabolus planctum, hoc est, vos eritis causa vestrae perditionis, et ex vobis diabolus, cui traditi estis, materiem accipiet puniendi. Quae stetit sibimet, quia infirmata est in bonum suum, ad superiora jungendum est, ubi dicitur, »Non est egressa [Col. 0147B] quae habitat in exitu, quae stetit sibimet.« Ecclesia stetit sibimet, quia in veritate stabilis permansit. Infirmata est, id est afflicta diversis tribulationibus, sed hoc illi in bonum fuit, quia quo magis infirmabatur, eo amplius in fide roborabatur, secundum Apostolum qui dicit, Quando infirmor, tunc fortior sum. Hinc Psalmista de eadem Ecclesia dicit, Infirmata est, tu vero perfecisti eam. Haec ipsa Ecclesia habitat in Ramoth, id est in amaritudinibus, quia pressa persecutionis pondere, nil dulce habet in praesenti. Descendit autem malum a Domino in portam Hierusalem, id est insidiae haereticorum usque ad auditum Ecclesiae. Sed Ecclesiam penetrare non possunt, quia intrinsecus se continet in custodia mentis, et non egreditur foras ne violetur, sicut quondam [Col. 0147C] Dina, de qua dicitur quia egressa est ut videret mulieres regionis illius. A Domino autem descendere malum dicitur, quia nil fit, nisi permittente Domino qui ad hoc in Ecclesia sinit esse haereticos, ut vel probent, vel exerceant. Sequitur, »Tumultus quadrigae stuporis habitanti Lachis,« etc. Lachis, quae interpretatur deambulatio, ipsos signat haereticos vagos, et per diversa errorum dogmata discursantes, quique circumferuntur omni vento doctrinae, de quibus dicitur, Hi in curribus et hi in equis, etc.« Hi ergo principes exstiterunt peccati filiae Sion, quae specula interpretatur, quia omnis Ecclesiae calamitas, omnis error et peccatum ab haereticis processit. »Propterea dabo emissarios super haereditatem Geth.« Emissarii daemones, vel visibiles inimici [Col. 0147D] sunt, qui justo Dei judicio mittuntur super Geth, quae torcular interpretatur, id est super haereticos, qui se putant habere vinum purissimae veritatis, sed sunt domus mendacii, et decipiunt quoscunque possunt. Quod autem sequitur, »Adhuc haeredes adducet tibi, qui habitent in Maresa.« Maresa, Latine haereditatem sonat, significans eos qui ex haereditate Christi (hoc est, de societate Ecclesiae) traducti fuerant ad haereticos. Promittitur ergo eis, quod si converti voluerint, adducat eis Dominus haeredes, sanctos doctores, qui eos ab erroribus separatos, ad haereditatem Domini et Ecclesiae perducant societatem. »Usque ad Odollam veniet gloria Israel.« Odolla interpretatur testimonium haustus vel exhaustionis. Non (inquit) [Col. 0148A] glorientur haeretici, veniet gloria Israel, jactantia haereticorum usque Odollam, id est usque ad testimonium exhaustionis suae, id est usque ad judicium, quando exhaurient atque ebibent mensuram operum suorum.

»Decalvare et tondere super filios deliciarum tuarum, dilata calvitium tuum sicut aquila, quoniam captivi ducti sunt ex te.« Hoc et specialiter ad Samariam, id est decem tribus, et generaliter ad omnem populum Israel dicitur, qui captivus ductus est. Jubetur ergo ut decalvetur, sicut mos erat in luctu facere, et tondeantur, ac plorent filios suos. Et quomodo aquila certo tempore amittit plumas suas, et nuda atque implumis remanet, sic Israel deponat omnem gloriam, qua ante circumdabatur, et [Col. 0148B] plangat filios suos captos ab hostibus. Sed et hoc tempore videmus plebem Judaicam decalvatam, et omnem gratiam qua ante floruerat, penitus ab ea recessisse. Mystice dicitur animae peccatrici: O anima, quae quondam fruebaris paradiso, et volabas ut aquila contemplando coelestia, assume habitum poenitentis, et plange filios tuos, id est opera quae gessisti, quia captivata sunt sub lege peccati.



CAPUT II.

»Vae qui cogitatis inutile, et operamini malum in cubilibus vestris. In luce matutina faciunt illud, quoniam contra Deum est manus eorum.« Vae populo Judaeorum, vae etiam omnibus qui cogitant inutile, hoc est, meditantur quomodo Deum offendant, et [Col. 0148C] operantur malum in cubilibus, id est disponunt male facere. Diffinitio autem voluntatis pro effectu accipitur operis. Quidquid mali vero nocte tractaverint, quasi differre non liceat, mox ut lux matutina claruerit, festinant opere adimplere, nec considerant quia contra Dominum est manus eorum, eique repugnant. Sequitur propheta, exponens quae sint illa quae cogitant et agunt, et dicit:

»Et concupierunt agros, et violenter tulerunt, et domos rapuerunt: et calumniabantur virum et domum ejus; virum et haereditatem ejus.« Haec et tunc fiebant, et modo (quod est dolendum) a multis aguntur. Unde mox justa subsequitur ultio

»Idcirco haec dicit Dominus: Ecce ego cogito super familiam istam malum: unde non auferetis colla [Col. 0148D] vestra, et non ambulabitis superbi, quoniam tempus pessimum est.« Quia (inquit) vos cogitastis inutile, et ego cogito super vos malum, non quod flagellum Dei malum sit, sed quia sustinentibus malum videtur. Et tale erit malum, ut non possitis levare colla pressa pondere captivitatis.

»In die illa sumetur super vos parabola, et cantabitur canticum cum suavitate, dicentium: Depopulatione devastati sumus.« Hoc quasi canticum frequentabitur, et loco proverbii assumetur. Quod autem sequitur: »pars populi mei commutata est,« templum significat, quod inter omnes gentes sanctius erat, quod mutatum est in ruina. »Quomodo recedet a me,« subaudis Assyrius, »cum revertatur [Col. 0149A] qui regiones nostras dividat?« Haec quasi verba sunt metuentis populi. Sennacherib enim rex Assyriorum cum veniret adversum Hierusalem, audivit de Tharacha rege Aethiopiae dicentes: »Egressus est ut pugnet contra te.« Tunc recessit ab Hierusalem, ita tamen, quasi post victoriam reversurus. Populus ergo qui eum recessisse cognoverat, dicebat: Quomodo dicitis, recedet a nobis Assyrius, qui mox revertetur ut agros nostros sorte distribuatur?

»Propter hoc non erit tibi mittens funiculum sortis in coetu Domini.« Quia (inquit) haec fecisti quae supradicta sunt, o familia Israel, supra quam ego malum cogito, non habebis partem in coetu Domini, hoc est, in haereditate justorum. Potest hoc et ad [Col. 0149B] extremam captivitatem, quae a Tito facta est, referri, quod ideo haec omnia passi sunt, quia contra Deum superbierunt, et Christum cruci adjudicaverunt. Possunt haec moraliter referri ad animam peccantem, quae in secreto cordis cogitat malum, et opere perficit. Idcirco Dominus cogitat super nos malum, de quo non possumus levare cervices, et recti incedere, unde mittuntur apostoli qui cum Jeremia plangant nos, et assumant super nos parabolam, et cum Apostolo lugeant multos ex his qui peccaverunt, et non egerunt poenitentiam. Pars etiam populi Domini divisa est funiculo, cum animae recedentes per diversa vitia a daemonibus dividuntur, et alius funiculum avaritiae, alius luxuriae lineam extendit in haereditatem Domini et agri sanctitatis, fragrantis [Col. 0149C] virtutum odoribus, secundum quod Isaac dixit: Ecce odor filii mei sicut odor agri pleni, traditi sunt regi Assyriorum et Babyloniorum, id est diabolo.

O Israel, »ne loquamini loquentes: Non stillabit super istos, non comprehendet confusio, dicit domus Jacob. Nunquid abbreviatus est spiritus Domini, aut tales sunt cogitationes ejus?« O domus Jacob, nolite vos decipere, praesumentes nimium de misericordia Dei, et nolite dicere quod adhuc multi dicunt, Deus bonus est et misericors, non veniet super nos malum captivitatis, quod timemus. Qui enim omnibus copiosus est in misericordia, nobis etiam clemens erit, nec propter nos solos abbreviabitur bonitas ejus. Non enim tales sunt cogitationes ejus, quales sunt hominum, ut sicut homo subito concitetur in [Col. 0149D] furorem. Haec quasi verba sunt illorum, quibus dicitur, Ne loquamini loquentes.

»Nonne verba mea bona sunt cum eo qui recte graditur? Et e contrario populus meus in adversarium consurrexit.« Introducit respondentem Dominum et dicentem: Bonus sum, ut dicitis, et verba mea clementiam sonant, sed ad eos qui recte una gradiuntur. Sed vos non solum recte non agitis, sed e contra contra me insurgitis, et tyrannico spiritu mihi adversamini. Deinde commemorat ea quae faciebant, »desuper tunica pallium sustulistis,« id est spoliastis vestimento vel divino auxilio, »et eos qui simpliciter transibant« et innocue »convertistis in bellum.« Sive eos qui aliorum acquiescebant auctoritati, [Col. 0150A] convertistis in bellum, ut non reciperent edicta magistrorum, ne suis doctoribus crederent. Sed et nobis moraliter praecipitur, ne nos in hoc putemus placere Deo, si verba ejus in scriptis legamus. Tunc enim bona sunt verba Domini et prosunt legentibus, si opere impleantur, si cor et labia consentiant. Tunica et pallium indumenta sunt fidei et virtutum, dicente Apostolo: Induite vos sicut electi Dei, sancti, et dilecti, viscera misericordiae, humilitatem, etc., vel etiam auxilium et protectio divina. Quae omnia haeretici vel sacerdotes pravi a populo sibi credito, male vivendo tollunt.

»Mulieres populi mei ejecistis de domo deliciarum suarum: a parvulis earum tulistis laudem meam in perpetuum.« Non solum (inquit) ea fecistis quae [Col. 0150B] dixi, sed etiam matronas quondam delicatas, fecistis ire captivas: vel etiam urbes desolastis, fugatis vel interfectis habitatoribus, quas per metaphoram mulieres vel filias appellat. Desolatis ergo urbibus nullus remansit, nec saltem parvulus remansit, qui psalmos et laudes Dei caneret.

»Surgite« ergo »et ite,« subaudis in captivitatem, »quia« subaudis in hac terra, »non habetis requiem: propter immunditiam ejus,« id est propter scelera et impietates, »corrumpetur,« subaudis terra vestra, »putredine pessima.« Non (inquit) brevis erit vestra captivitas, sed longo durabit tempore, et corrumpetur putredine pessima, id est Babylonica vel Romana captivitate. Sed et moraliter mali principes Ecclesiae, mulieres (id est, animas simplices et [Col. 0150C] per se infirmas) malis suis exemplis de domibus suis (id est de Ecclesia) ejiciunt, et mittunt in tenebras exteriores. Et idcirco ipsis quoque dicitur, ut surgant et eant, quia corrupti sunt putredine pessima, id est longa peccandi consuetudine, a corruptione animae et corporis.

»Utinam non essem vir habens spiritum, et mendacium potius loquerer: stillabo tibi in vinum et in ebrietatem: et erit super quem stillatur populus iste.« O popule Judaice, ad quos repromissiones factae sunt, et ex quibus secundum carnem natus est Christus, non me putetis volentem loqui, aut sponte mea haec vobis mala praedicere. Utinam non essem vir habens Spiritum sanctum, sed potius daemoniaco spiritu loquerer, et inter pseudoprophetas [Col. 0150D] reputarer, et non essent vera quae dico, et non venirent mala quae praenuntio. Sed quia propheta sum, et Spiritu sancto loquor, stillabo tibi in vinum, ut quasi vino meracissimo inebrieris sermonibus meis, et corruas. Me autem stillante, suscipiet populus iste guttas prophetiae meae, et velit nolit, sustinebit quod dico. Sed ne putetis me tantum adversa prophetare, nuntiabo vobis prospera. Introducit ergo ipsum Dominum loquentem, et bona promittentem.

»Congregatione congregabo Jacob.« Veniam (inquit) per me, nascar de Virgine, et congregabo Jacob, hoc est, credentes ex Judaeis colligam ad fidem meam. Sive alio sensu: Quia in humilitate [Col. 0151A] carnis mihi credere noluistis, veniam in consummatione saeculi in majestate, et tunc stillabo tibi, id est propinabo vinum Spiritus sancti, vinum divini sermonis quo apostoli die Pentecostes inebriati sunt, et de quo per Psalmistam dicitur: Potasti nos vino compunctionis. »Totum te in unum conducam reliquias Israel, pariter ponam illum quasi gregem in ovili, quasi pecus in medio caularum,« hoc est, credentes ex utroque populo pariter in ovili quietis aeternae copulabo. »Tumultuabuntur a multitudine hominum.« Jam aperte ostendit de quibus ovibus vel gregibus dixerit. Tumultuabuntur, id est, vociferabuntur, bonum pastorem laudantes, qui eos praecedet, et iter pandet ante eos. Ipse eos per se ducet ad se. Unde sequitur:

[Col. 0151B] »Ascendet enim pandens iter ante eos; divident et transibunt portam, et egredientur per eam: et transibit rex eorum coram eis, et Dominus in capite eorum,« subaudis princeps et praemonstrator coelestium pascuarum.



CAPUT III.

»Et dixi, Audite, principes Jacob, et duces domus Israel: Nunquid non vestrum est scire judicium, qui odio habetis bonum et diligitis malum? qui violenter tollitis pelles eorum desuper eis, et carnem eorum desuper ossibus eorum, qui comederunt carnem populi mei, et pellem eorum desuper excoriaverunt, et ossa eorum confregerunt, et conciderunt sicut in lebete, et quasi carnem in medio ollae. Tunc [Col. 0151C] clamabunt ad Dominum, et non exaudiet eos, et abscondet faciem suam ab eis in tempore illo, sicut nequiter egerunt in adinventionibus suis.« Sub metaphora leonum vel latronum describitur crudelitas principum Judaeorum, qui spoliabant pauperes et interficiebant, et quasi ferae bestiae carnes et ossa eorum conterebant: et velut in olla carnes coquuntur, sic in urbe Hierusalem innumeram plebem affligebant. Unde minatur eis malum captivitatis, vel Chaldaicae vel Romanae, et licet clament ad eum, non eos exaudiet, sed restituet eis, sicut ipsi nequiter egerunt in adinventionibus suis, hoc est, in sceleribus, quae nova semper inveniebant.

»Haec dicit Dominus ad prophetas qui seducunt populum meum,« qui mordent dentibus suis, et [Col. 0151D] praedicant pacem: et si quis non dederit in ore eorum quidpiam, sanctificant super eum praelium. Propterea nox vobis pro visione erit, et tenebrae pro divinatione, et occumbet super prophetas, et obtenebrabitur super eos dies, et confundentur qui vident visiones, et confundentur divini, »et operient vultus suos omnes, quia non est responsum Dei.« Erant illo tempore pseudoprophetae in populo Israel, qui ut ab eis dona acciperent, praedicabant pacem, quae eis data non erat. Hoc est enim quod dicit: »mordent dentibus,« ut aviditatem accipientium ostendat. Si quis vero nihil eis dedisset, quamvis esset sanctus, praenuntiabant iram Dei illi esse venturam. Unde dicit, quod sermo eorum non sit prophetia, sed [Col. 0152A] divinatio, nec habeat lumen, sed tenebras et errorem. Et cum non venerint quae promiserant, tunc occumbat eis sol, et operiantur confusione, quia scietur quod non sit responsum Dei, sed fraus daemonum homines decipere volentium.

»Verumtamen ego repletus sum fortitudine Spiritus Domini, judicio, et virtute; ut annuntiem Jacob scelus suum, et Israel peccatum suum.« De se nunc dicit propheta quia pseudoprophetis falsa vaticinantibus et opertis confusione, ipse sancti Spiritus instinctu loquatur, et annuntiet judicium Domini et veritatem, nec pacem sicut illi praedicet, ut mordeat aliquid, sed annuntiet Jacob scelus suum, et Israel peccatum suum, quia idola pro Deo coluerunt, et quia Christum crucifixerunt. Possunt haec referri ad doctores [Col. 0152B] pessimos, qui Dei populum adulando supplantant, dicentes: Habe fidem, illa te salvabit; non necesse est ut continenter vivas. Et hoc faciunt, ut accipiant commoda terrena, et ut eos devorent, sive accipiendo bona illorum, sive spiritualiter interimendo animas eorum. Super hujuscemodi prophetas occidet Sol justitiae, et tunc confundentur, et operientur vultus eorum confusione.

»Audite haec, principes domus Jacob, et judices domus Israel, qui abominamini judicium, et omnia recta pervertitis, qui aedificatis Sion in sanguinibus, et Hierusalem in iniquitate. Principes ejus in muneribus judicabant, et sacerdotes ejus in mercede docebant, et prophetae ejus in pecunia divinabant, et super Dominum requiescebant, dicentes: Nunquid [Col. 0152C] non Dominus in medio nostrum? Non veniet super nos mala.« Quia superius adversum judices et pseudoprophetas comminatio processerat, nunc generaliter ad ipsos, et ad sacerdotes, et ad omnes qui sibi de Dei notitia blandiebantur, sermo dirigitur, et arguuntur quia non solum non faciunt, verum etiam abominentur judicium, et recta pervertant, quod domos suas aedificent in sanguinibus, et civitatem Hierusalem in iniquitate et rapinis videlicet pauperum, caedibus insontium, atque interfectione sanctorum: praeterea quia principes acceptis muneribus judicent, et prophetae pro muneribus vaticinentur, et gratiam Dei vendant, et cum haec omnia facerent, requiescebant super Dominum, dicentes: Populus Dei sumus, Dominus in medio nostrum est, non venient [Col. 0152D] super nos mala. Pro his omnibus minatur eis propheta, imo Dominus per prophetam, et dicit:

»Propter hoc causa vestri Sion quasi ager arabitur, et Hierusalem quasi acervus lapidum erit, et mons templi in excelsa silvarum.« Docet quia templum Dei, quod prius auro et lapidibus pretiosis fulgebat, in ruinas extremas deducendum sit. Haec omnia contigerunt Judaeis, propter ea quae supra dicta sunt, et maxime propter effusionem Dominici sanguinis. Possunt haec moraliter referri ad Ecclesiam. Ipsa est enim domus Jacob et domus Israel. Dicit ergo de perversis doctoribus et principibus seu judicibus Ecclesiae, qui cum ipsi mala quae possint faciant, requiescunt super Dominum, et vana spe [Col. 0153A] prospera sibi de ejus clementia pollicentur, dicentes: »Non venient super nos mala.«



CAPUT IV.

»Et erit: in novissimo dierum erit mons domus Domini, praeparatus in vertice montium, et sublimis super colles, et fluent ad eum populi, et properabunt gentes multae, et dicent: Venite.« Quia principes Judaeorum abominati sunt judicium, et aedificaverunt Sion in sanguinibus, idcirco pro monte Sion elevatus est mons Domini, id est Christus. Hic mons ostensus est in novissimis diebus, hoc est, in fine saeculorum, quando in novissima saeculi aetate per hostiam salutarem Salvator apparuit, qui tulit peccata mundi. Praeparatus (inquit) erit, id est manifestus, [Col. 0153B] qui ante per tot millia annorum occultus erat. Non solum autem in montibus, sed et super vertices montium praeparatus erit. Montes quippe sunt prophetae sancti, qui licet omnia sancta et ad humanam salutem pertinentia conscripserint, tamen ad comparationem hujus prophetiae, in qua de Salvatoris adventu prophetaverunt, humilia sunt caetera, et usque ad vertices montium non pertingentia. Super colles exaltatus est mons iste, quia omnium sanctorum gratiam, omne meritum supergressus est homo a verbo Dei assumptus. Quia enim se humiliavit usque ad mortem, exaltavit eum Deus Pater, et donavit illi nomen quod est super omne nomen. Ad hunc montem congregabuntur, vel (ut Septuaginta dicunt) fluent omnes gentes, et in morem fluviorum [Col. 0153C] innumerabiles populi convenient credentes. Videmus jam ex omnibus gentibus, quas Romanorum novit imperium, in Christum credidisse, et per fidem ad hunc montem confluxisse. Sed quid venientes dicunt? »Ascendamus ad montem Domini.« Opus est ascensione, si volumus ad Christum venire, »et ad domum Dei Jacob,« id est, Ecclesiam, quae est domus Dei, secundum Apostolum, columna et firmamentum veritatis. Deum autem Jacob Christum dicit. Quare veniant, addunt: »et docebit nos vias suas,« per doctores et pastores, qui praesident Ecclesiae, quos in Apocalypsi Joannes angelos vocat, sive per Scripturas, quae ostendunt viam Domini, id est Christum, qui dicit: »Ego sum via.« »Et ambulabimus in semitis ejus, id est, sequemur et imitabimur [Col. 0153D] apostolos ejus, qui sunt semitae illius, per quos credimus in eum. Quia de Sion,« hoc est, de primitiva Ecclesia, »exibit lex« spiritualis, hoc est, evangelica praedicatio ad gentes. »Et verbum Domini,« id est, Filius Dei Patris, qui est Verbum ejus, »de Hierusalem,« hoc est, de Judaea, de qua carnem assumpsit.

»Et judicabit inter populos multos.« Quia »Pater non judicat quemquam, sed omne judicium dedit Filio.« »Et corripiet gentes fortes usque in longinquum,« hoc est, sapientes et philosophos saeculi, quos comprehendit in astutia eorum. Judicat autem populos, discernendo qui sint salute digni, qui indigni. »Et concident gladios suos in vomeres, et [Col. 0154A] hastas suas in ligones. Non sumet gens adversum gentem gladium, et non discent ultra belligerare. Et sedebit vir subtus vineam suam, et subtus ficum suam, et non erit qui deterreat.« Omne (inquit) studium belligerandi eo veniente cessabit, et transferetur ad pacem, tantaque erit requies, ut non solum in urbibus, sed et in villis et agris sit summa securitas, ita ut sedeat unusquisque sub vite sua, ut supra. »Quia os Domini exercituum locutum est.« Legamus historias, et inveniemus quia ante adventum Christi totus contra se pugnabat orbis; fervebant omnia tam externis quam civilibus bellis, nec quisquam impune de gente in gentem transire poterat. Postquam vero in adventu suo Christus Romanum imperium praedicando Evangelium praeparavit [Col. 0154B] apostolicae praedicationi, pervius factus est orbis. Tropologice concisio gladiorum et lancearum, finis est irae et persecutionis, qua prius increduli contra sanctos praedicatores saeviebant. Quae conversa sunt in ruralia instrumenta, ut conflatis contumeliarum jaculis, fructus spiritales succrescerent. Haec autem fient, quia Dominus locutus est, cujus omnia verba sunt vera, et cujus dixisse, fecisse est. »Quia omnes populi ambulabunt, unusquisque in nomine Dei sui, nos autem ambulabimus in nomine Dei nostri in aeternum et ultra.« Caeteris (inquit) gentibus cunctis post errorem suum, nos qui ascendimus ad montem Domini, ambulabimus in nomine Domini Dei nostri Jesu Christi, quia ipse verus est mons et Deus, et ex ejus nomine Christiani vocamur.

[Col. 0154C] »In die illa,« hoc est, cum verus sol splenduerit, »dicit Dominus, congregabo claudicantem, et quam ejeceram colligam, et quam afflixeram consolabor, et ponam claudicantem in reliquias, et eam quae laboraverat, in gentem robustam.« Hoc est, plebem Judaicam contritam, et recto gressu incedere non valentem, et ejectam ac reprobatam. Congregabitur autem ad hoc, ut suscipiatur et ponatur in reliquias et in gentem robustam. Hoc est quod Isaias dicit, nisi Dominus sabaoth reliquisset nobis semen, quasi Sodoma fuissemus, et sicut Gomorrha similes essemus. Hoc factum est praedicantibus apostolis, quando in Actibus apostolorum legitur: Una die crediderunt tria millia, altera die quinque millia, et [Col. 0154D] deinceps multa millia. Plenius autem in fine saeculi implebitur, quia cum plenitudo gentium intraverit, tunc omnis Israel salvus erit. »Et regnabit Dominus super eos,« id est super congregatos, »in monte Sion,« id est in Ecclesia, quae est in contemplatione vitae spiritualis. »Ex hoc nunc et usque in aeternum,« id est a saeculo praesenti usque in futurum.

»Et tu, turris gregis nebulosa, filia Sion, usque ad te veniet, et veniet potestas prima, regnum filiae Hierusalem.« Turrem gregis nebulosam, locum dicit, qui ob conventum pastorum, adher (id est, turris gregis) dicitur. Distat autem uno milliario a Bethlehem ad orientem. In hoc loco tribus pastoribus [Col. 0155A] angelus apparuit, et natum Deum nuntiavit, quique ibidem venerabiliter conditi requiescunt. Turrim autem nebulosam dicit, propter obscuritatem mysteriorum coelestium, quae ibi revelata sunt. Potestas autem prima, virtutes sunt angelicae, quae »Gloria in excelsis Deo,« exsultando concinebant, et ipsa est regnum filiae Hierusalem, id est, supernae civitatis, ubi angelicae virtutes Deum sabaoth speculantur. Allegorice turris nebusola, plebs est Israelitica, sive templum Dei a Salomone constructum in Hierusalem. De hac turre dicit Isaias: Et aedificavit turrim in medio ejus, id est, vineae. Haec turris, id est plebs Judaica, quandiu habuit maceriam, id est angelorum praesidia, et torcular, id est altare, nec diabolo pervia erat, nec nebulosa, sed civitas Dei, quae in [Col. 0155B] monte (hoc est in celsitudine virtutum) sita latere non poterat. At postquam se sanguine Domini foedavit, nebulosa ac squalida appellatur. Ad hanc pervenit potestas prima, id est, videlicet Filius, qui loquitur in Apocalypsi, »Ego sum et , initium et finis,« et qui ex persona assumpti hominis dicit, »Dominus possedit me initio viarum suarum.« Quae potestas est regnum filiae Hierusalem. Venit ergo in hunc mundum potestas prima, ut faceret secundam potestatem. Non enim potest dici prima, nisi sit secunda. Fecit ergo secundam potestatem in apostolos, ut sicut appellantur a luce Christo lux, et a pane vivo Christo vocentur panis, Paulo dicente: »Unus panis multi sumus in Christo,« ita a prima potestate potestas et regnum vocentur.

[Col. 0155C] »Nunc quare moerore contraheris?« Cum (inquit) ad te ventura sit prima potestas, quare moerore contraheris et humiliaris? »Nunquid rex non est tibi, aut consiliarius tuus periit, quia comprehendit te dolor sicut parturientem?« Interrogando confirmat juste eam dolere et moerere, quia rex ejus Christus, qui et consiliarius et angelus magni consilii, periit ei, hoc est, crucifixus est ab illis, et quantum in ipsis fuit, periit, et qui juxta Evangelicam parabolam haeredem ejectum extra vineam occiderunt, ipsi quoque ab exercitu Romano vastati sunt. Et sicut parturiens dolorem non potest effugere, sic ille populus imminens periculum et vastationem non potuit declinare.

»Dole et satage, filia Sion, quasi parturiens, quia [Col. 0155D] nunc egredieris de civitate, et habitabis in regione, et venies usque ad Babylonem: ibi liberaberis, ibi redimet te Dominus de manu inimicorum tuorum.« Praecipitur filiae Sion, id est, saepe dictae plebi, ut doleat et egrediatur de civitate, et habitet in regione, quia Dei est sententia ut pergat in captivitatem, nec potest mutari judicium ejus. Monetur ergo ut patienter sustineat, et usque ad Babylonem veniat, sciens quia si fortiter flagellum sustinuerit, cito redimenda sit de manu inimicorum, ut cum fuerit liberata, possit dicere: »Ne laeteris inimica mea super me quia cecidi, consurgam«; et cum Psalmista: »Non in perpetuum irascetur Dominus, neque in aeternum comminabitur.« Patet autem juxta litteram, quod ille [Col. 0156A] populus ductus in captivitatem, post septuaginta annos sub Jesu et Zorobabel et Esdra liberatus est et reversus. Moraliter anima propter peccatum de civitate, (id est Ecclesia) pulsa, tradita inimico in interitum carnis, jubetur venire ad Babylonem, id est, ad confusionem vitiorum et dejectionis suae, ut postquam dignam egerit poenitentiam, liberetur a captivitate peccati, et reversa ad paternam domum, mereatur recipi a clementissimo Patre. Sed et secundum beatum Gregorium saepe contingit ut anima, quae filia Sion vocatur, quae Deum debuerat contemplari, aliquo spirituali et occulto vitio (verbi gratia, superbiae, invidiae) devastetur. Quam misericors Deus nonnunquam permittit cadere in apertum carnis peccatum, et quasi ad Babylonem, id est [Col. 0156B] ad confusionem venire, ut confusa foeditate aperti criminis, liberetur a captivitate vitii latentis.

»Et nunc congregatae sunt super te gentes multae, quae dicunt: Lapidetur, et aspiciat in Sion oculus noster.« Vox prophetae: O Hierusalem, cui praedico imminentem captivitatem, interim donec illa veniat, jam congregatae sunt super te gentes multae, quae quasi de adultera muliere loquuntur et dicunt: Lapidetur, et aspiciat oculus noster in Sion, hoc est, contra Sion, ut insultemus et gaudeamus in malis ejus. Et haec dicunt:

»Ipsi autem non cognoverunt cogitationes Domini, et non intellexerunt consilium ejus, quia congregavit eos quasi fenum areae.« Qui ideo fecit illas congregari, ut tu illas conteras quasi fenum et stipulam [Col. 0156C] areae.

»Surge« igitur »et tritura, filia Sion, quia cornu tuum ponam ferreum, et ungulas tuas ponam aereas,« hoc est, insuperabilem fortitudinem. »Et« sic »comminues populos multos, et interficies Domino rapinas eorum, et fortitudinem eorum Domino universae terrae,« ut consecrentur Domino Deo tuo. Tali enim sacrificio delectatur Dominus: quod autem cornu dicit et ungulas, metaphoricos accipiendum est, ab hostibus triturantibus. Moraliter congregantur adversus Ecclesiam Dei, multitudines spiritualium nequitiarum, et insultant atque exprobrant neces filiorum ejus, nescientes consilium Domini nec cogitationes ejus, quia ad hoc permittit eis praevalere ad tempus, ut et illorum patientia remuneretur, [Col. 0156D] et horum malitia puniatur. Congregat eos Dominus, ut conterantur, et eorum justa damnatio proficiat in laudem Creatoris, et rapinae ac fortitudo eorum in sacrificium Domino convertantur.



CAPUT V.

»Nunc vastaberis, filia latronis: obsidionem posuerunt super nos, in virga percutient maxillam judicis Israel.« Promiseram tibi (inquit propheta) quod triturares et comminueres omnes gentes, quae adversum te congregatae erant, et offerres rapinas eorum Domino Deo tuo. Sed quia hoc non modo fiet, sed cum plenitudo gentium intrabit in fine saeculi, interim vastaris pro meritis tuis. Unde jam [Col. 0157A] non te voco filiam meam, sed latronis, id est, diaboli, qui semper est paratus ad praedandum. »Obsidionem posuerunt super nos.« Vox est Dei Patris loquentis ad Filium et Spiritum sanctum, et manifeste ostenditur Trinitas personarum. Obsidionem posuerunt super Filium Dei Judaei, quando insidiabantur ei dicentes: Magister, scimus quia verax es. Quasi enim obsidebant, qui capere cogitabant. Sed quia injuria Filii injuria est Patris et Spiritus sancti, idcirco pluraliter dicitur »super nos.« Quod vero sequitur: »In virga percutient maxillam judicis Israel,« hoc ostendit, quod arundine percutiebant milites caput Domini, quae Filii contumelia redundabat in totam Trinitatem. Propter haec ergo scelera non differam amplius ultionem, et nunc et in praesenti [Col. 0157B] vastaberis ab Assyriis vel Romanis.

»Et tu, Bethlehem Ephrata, parvulus es in millibus Juda, ex te mihi egredietur qui sit dominator in Israel.« Loquitur propheta ex persona Patris Dei, promittentis incarnationem Filii sui, et designantis locum nativitatis ejus. Et tu, Bethlehem, quae ante vocabaris Ephrata, et intantum es minima, ut comparata millibus Juda, vix parvus viculus habearis, ex hoc parvo oppidulo egredietur Christus, qui sit dominator in Israel. Ac ne putetis eum tantum esse de genere David, quoniam quidem ut verus homo cernitur, »et egressus ejus ab initio a diebus aeternitatis.« Ante saecula ex mea substantia genitus est, quia »In principio erat Verbum, et Verbum erat apud Deum, et Deus erat Verbum.« Bethlehem interpretatur [Col. 0157C] domus panis, quia ibi natus est panis qui de coelo descendit. Ephrata vertitur in furorem, quod pertinet ad Herodem, qui cognito quod illusus esset a magis, iratus est valde.

»Propter hoc dabit« Dominus »eos usque ad tempus, in quo parturiens pariet, et reliquiae fratrum ejus convertentur ad filios Israel.« Ideo (inquit) dabit eos, id est, Judaeos, et permittet suum tenere dominium usque ad tempus quo virgo pariens novo ordine pariet. Postquam autem pepererit, et natus parvulus susceptae dispensationis munus impleverit, populo Judaeorum captivo vel interfecto, reliquiae fratrum ejus, id est apostoli, qui sunt fratres Domini, convertentur ad patriarcharum et prophetarum [Col. 0157D] fidem. Potest et sic intelligi: Dabit eos, id est, Judaeos permittet umbram suae legis observare usque ad tempus parientis, id est, donec Ecclesia mater gentilem populum spiritualiter ad fidem generet, et donec sterilis pariat plurimos, et quae multos habebat filios, infirmetur: et subintrante plenitudine gentium, tandem omnis Israel salvus fiet, tunc reliquiae fratrum ejus convertentur ad filios Israel, et praedicante Elia, convertentur corda patrum ad filios, et corda filiorum ad patres eorum, et novissimus populus jungetur priori: et tunc erunt vere filii Abrahae, credendo in eum quem vidit Abraham et laetatus est.

»Et stabit, et pascet in fortitudine Domini, in [Col. 0158A] sublimitate nominis Domini Dei sui. Et convertentur, quia nunc magnificabitur usque ad terminos terrae.« Cum inquit pepererit pariens, et sol justitiae Christus totum mundum impleverit, tunc ipse Dominus, qui prius ut homo ambulavit, stabit, cum jam Deus ab omnibus credetur et adorabitur; et pascet eos, id est credentes, »in fortitudine Domini, hoc est, in divinitatis potentia; quique dicere poterunt: Dominus pascit me, et nihil mihi deerit. Pascet etiam in sublimitate nominis Domini, juxta hoc quod vicinus passioni Deum Patrem oravit: Pater sancte, serva eos in nomine tuo.« Et convertentur ab amore quo Christum carnaliter diligebant, et incipient eum sicut Deum diligere. Sive convertentur, id est, spiritualia et aeterna incipient [Col. 0158B] petere, qui antea terrena et temporalia quaerebant. Quia magnificatus est Christus usque ad extremum terrae, et jam sonus ejus exivit in fines orbis terrae

»Et erit iste pax, Assyrius cum venerit in terram nostram, et quando calcaverit in domibus nostris.« Cum venerit Assyrius, id est, diabolus super terram Ecclesiae, et religionem eorum quos pascit Dominus, voluerit devastare, et calcaverit domos nostras, id est, corpora animarum habitacula ascenderit et depresserit, tunc ipse, id est, Christus erit pax in nobis, quia nulla tribulatio, nulla angustia poterit electos separare a charitate ejus. Exempli causa: Venerat Assyrius super terram Pauli, et calcavit domum ejus, cum esset in laboribus [Col. 0158C] plurimis, in mortibus, et caeteris quae ipse commemorat. Sed quia in his omnibus superabat per eum qui dilexerat eum, et qui erat pax ejus [a 1Kb] . »Et suscitabimus super eum septem pastores, et octo primates homines.« Introducitur enim Deus Pater loquens et bona promittens. »Suscitabimus (inquit) ego et Filius et Spiritus sanctus super eum,« id est Assyrium, septem pastores, id est, patriarchas et prophetas, qui septenarium legis, id est, sabbatum servaverunt; »et octo primates,« id est, observatores Novi Testamenti, qui ab apostolis usque ad hanc aetatem suscitantur a Domino in Ecclesia. Septenarius numerus pertinet ad Vetus Testamentum propter sabbatum, octonarius ad gratiam Novi Testamenti [Col. 0158D] propter Dominicam resurrectionem, quae octava die facta et impleta est. Unde et Salomon ait: »Da partes septem necnon et octo.«

»Et pascent terram Assur in gladio,« subauditur sermonis Dei, de quo Apostolus: »Vivus est sermo Dei et efficax, et penetrabilior omni gladio ancipiti, et pertingens usque ad divisionem animae et spiritus.« Hic gladius missus est ab eo, qui venit separare hominem adversus patrem suum, et filiam adversus matrem suam, et reliqua. Pascent etiam »terram Nemrod in lanceis ejus, et liberabit ab Assur, cum venerit in terram nostram, et cum calcaverit in terminis nostris,« id est, terram Assur, in qua regnavit Nemrod robustus venator coram Domino [Col. 0159A] Nemrod interpretatur tentatio descendens, et designat diabolum, qui de coelo per superbiam cecidit. Istius terram, id est, homines quos possederat, pascent illi pastores et optimates, id est, prophetae et apostoli. In lanceis, subaudis divinae praedicationis. Superato itaque atque confosso Assyrio, et redacta terra Nemrod in nihilum, liberabit nos Dominus Christus de manu Assur, qui venerat calcare terram nostram.

»Et reliquiae erunt Jacob in gentibus in medio populorum multorum, quasi ros a Domino, et quasi stillae super herbam.« Liberatis nobis ab Assur, qui dirigens interpretatur, id est, a diabolo, qui omnes sequaces suos dirigit ad perditionem, erunt reliquiae Jacob, id est, apostoli, sive omnes primitivae [Col. 0159B] Ecclesiae in medio populorum quasi ros a Domino cadens, et refrigerans ardorem vitiorum, quo omnes gentes exurebantur, et exstinguens ignita jacula diaboli. Nam et camino ardenti, in quo tres pueri missi fuerant, dicitur descendisse angelus, et fecisse medium fornacis quasi ventum roris flantem. Hoc ergo dicit, quia doctrina apostolorum erit in medio omnium gentium, quasi ros a Domino, et quasi stillae super herbam. Stillis enim quae de tectis cadunt, comparatur praedicatio coelestis. Quod autem dicitur, »quae non exspectat virum, et non praestolatur filios hominum,« significat quod gentes nullum exspectabant doctorem vel praedicatorem, qui eos infunderet rore praedicationis, et excoleret vomere doctrinae spiritualis.

[Col. 0159C] »Et erunt reliquiae Jacob in gentibus in medio populorum multorum, quasi leo in jumentis silvarum, et quasi catulus leonis rugiens in gregibus pecorum, qui cum transierit et conculcaverit et ceperit, non est qui eruat. Et exaltabitur manus tua super hostes tuos.« Leo Christus est, ut in Apocalypsi dicitur: »Vicit leo de tribu Juda.« Ipse est et catulus leonis, de quo in Genesi sub persona Judae dicitur: »Catulus leonis Juda, ad praedam, fili mi, ascendisti.« Ipse ergo qui est leo, dedit apostolis, ut et ipsi sint leones, quando dixit eis: »Ite, docete omnes gentes,« etc. Et quomodo nemo potest resistere leoni, ita illi liberati de manu Assyriorum, acceperunt potestatem ut peterent jumenta, hoc est, homines irrationabiles, verbi Dei ratione carentes. »Homo cum in honore [Col. 0159D] esset, non intellexit,« etc. Rapient autem eos, non ut dilanient, sed ut separent (hoc est, dividant) ab infidelibus: et nullus erit persecutor qui eis possit resistere, et exaltabitur manus Domini super eos, qui vel ipsum Dominum vel apostolos ejus afflixerant. »Et omnes inimici tui interibunt,« non ut pereant, sed ut ex inimicis et infidelibus fiant amici et fideles.

»Et erit in die illa,« quando exaltata fuerit manus tua, o Israel, super hostes tuos, »auferam equos tuos de medio tui,« id est, omnes lascivientes impetus animi, de quibus dicitur: »Nolite fieri sicut equus et mulus.« »Et quadrigas tuas disperdam, et perdam civitates terrae tuae, et destruam omnes munitiones [Col. 0160A] tuas.« Auferam etiam currus tuos et quadrigas, id est, scelera, in quibus quasi triumphans gloriabaris. Et disperdam civitates terrae tuae, id est, confidentiam, quam in terrenis opibus habebas, et cum Cain qui primus aedificavit civitatem in terra, spem tuam ponebas. Et auferam omnes munitiones tuas, devia scilicet et pompas saeculi, rhetorum facundiam, dialecticorum sophismata; »et auferam maleficia de manu tua, et divinationes,« subaudis daemoniacae, quibus decepta eras, et alios decipiebas. »Non erunt in te;« sive divinationem vocat imperitorum doctrinas, qui volunt docere quae nesciunt, et quasi ea quae sunt incerta divinant et docent pro certis.

»Et perire faciam sculptilia tua,« id est, omnes [Col. 0160B] falsas praesumptiones et perversa dogmata. »Et statuas tuas de medio tui, et non adorabis ultra opera manuum tuarum, et evellam lucos tuos de medio tui, et conteram civitates tuas,« id est, falsae religionis et observationis superstitionem. Unde et in lege prohibetur plantari lucus in templo Domini. Et civitates male constructas, quas paulo ante civitates terrae dixerat, minatur quod conterat atque consumat.

»Et faciam in furore et in indignatione ultionem in omnibus gentibus, quae non audierunt.« Quia rorem sermonis mei recipere noluerunt, faciam in furore et ira ultionem in gentibus, quae audire, id est, obedire voluerunt.



CAPUT VI.

»Audite quae Dominus loquitur: Surge, contende judicio [Col. 0160C] adversus montes, et audiant colles vocem tuam, audiant montes judicium Domini.« Propheta loquitur, et imperat ut audiamus quae Dominus loquitur. Montes per metaphoram potentes et divites; colles vero, subjectos et minus potentes appellat. Deinde ipse Dominus loquitur ad prophetam: »Surge, contende judicio adversum montes, et audiant colles vocem tuam.« Rursum propheta, sicut fuerat ei imperatum, loquitur ad montes etiam, »et fortia fundamenta terrae,« causamque reddit, quare eos compellat audire, »quia judicium Domini cum populo suo, et cum Israel dijudicabitur.« Possunt per montes et colles angeli significari, quibus rerum humanarum commissa est procuratio. Nam Apostolus angelos dicit administratorios spiritus, in ministerium [Col. 0160D] missos propter eos qui haereditatem capiunt salutis. Contende (inquit) judicio cum montibus, id est, angelis, ut si reperti fuerint non digne homines procurasse, tollatur culpa a populo, et referatur ad principes, vel ad me, qui tales hominibus praeposui. In Apocalypsi legimus quod angeli, id est praepositi Ecclesiarum, vel laudantur, vel vituperantur ex vita eorum quibus praesunt. Deus ergo qui poterat, utpote Deus, pro sceleribus peccatoris populi supplicia inferre, non vult exercere potentiam, sed justitiam, et cogit populum Israel praesentibus angelis et omni creatura, ut dicat si quid habeat, ut secundum Psalmistam justificetur Deus in sermonibus suis, et vincat cum judicatur.

[Col. 0161A] »Popule meus, quid feci tibi, et quid molestus tibi fui, responde mihi, quia eduxi te de terra Aegypti, et de domo servientium liberavi te, et misi ante faciem tuam Moysen, et Aaron, et Mariam.« Loquitur Deus ad Israel, et eum ad Judicium provocat, et dat licentiam adversum se disceptandi. Quid (inquit) feci quod non debui, vel quid molestus fui, laboribus te opprimendo? An beneficia mea contumelias esse arbitrabaris, dolens quod amiseris pepones et ollas Aegyptias? Ego te in manu forti eduxi de domo servitutis, dedi tibi doctores, per quos cognosceres voluntatem meam Et ne ista parva videantur,

»Popule meus, memento, quaeso, quid cogitaverit Balach rex Moab, et quid responderit ei Balaam filius [Col. 0161B] Beor de Setim, usque ad Galgalam, ut cognosceres justitias Domini.« Setim locus est in eremo, dictus ab arboribus quae ibi plurimae proveniunt. Sunt autem similes arbori quam spinam albam vocamus. Galgala autem est locus in quo post mortem Moysi circumcisus est populus a Josue. Unde locus idem vocatus est Galgala, id est, collis praeputiorum. Per cuncta (inquit) loca eremi vobiscum jam ambulavi, mutans castra, et vos semper videns. De Setim, ubi fornicatus est Israel cum Madianitis, usque ad Galgala, id est, donec regem habuistis Saulem, qui prius in Galgalis unctus est, per totum hoc iter, et per omne tempus non vos reliqui. Et cum vos me semper blasphemaretis, ego non permisi ut vobis malediceret Balaam, imo feci ut vos e contrario benediceret. [Col. 0161C] Haec juxta litteram, quae etiam possunt moraliter ad nos referri, qui sumus in Ecclesia. Disputat ergo contra nos Dominus, et arguit nos tradendo pro nobis Filium suum in mortem. Et misit ante faciem nostram Moysen, id est legem, et misit Aaron, qui interpretatur mons fortitudinis, id est Christum, qui est magnus sacerdos sacerdotum. Misit et Mariam, id est, vaticinia prophetarum, quando etiam Balach, qui interpretatur eligens, id est diabolus, qui omnes quaerit devorare, et est rex Moab, qui interpretatur ex patre omnium, scilicet quibus dicitur: »Vos ex patre diabolo estis.« Quando, inquam, Balach voluit vos decipere per Balaam, qui interpretatur vanus populus, et est filius Beor, qui potest interpretari in pelle, eos designans qui mortuis [Col. 0161D] carnis operibus dediti sunt, non eum permisit Deus nocere nobis, insuper maledictionem Balaam, id est, vani populi, convertit in benedictionem. Vanus est enim populus gentilium, natus de eo qui in pelle est, hoc est, qui semper in suis voluptatibus permanent. Quorum maledicta et opprobria in benedictionem versa sunt, quia nunc glorificant quos persequebantur et occidebant.

»Quid dignum offeram Domino? Curvem genu Deo excelso? Nunquid offeram ei holocaustomata et vitulos anniculos? Nunquid placari potest Dominus in millibus arietum, aut in multis millibus hircorum pinguium?« Deus populum provocaverat ad judicium, sed ille sciens se peccasse, non vult intrare cum Deo [Col. 0162A] in judicium, sed totum se convertit in preces; sed nec in ipsis precibus habet fiduciam, quia nihil est quod digne Deo pro peccatis possit offerri. Impossibile est enim sanguine hircorum et vitulorum auferri peccata. »Nunquid dabo primogenitum meum pro scelere meo?« Quod legitur in Regum libro fecisse Moab, qui cum obsideretur a Judaeis, ascendens murum immolavit in omnium oculis filium suum. »Fructum ventris mei pro peccato animae meae.« Et sicut Jephthe offerens filiam pro temerario voto. Sed et nos agentes poenitentiam, sciamus nihil nos dignum dare posse ad placandum Deum, sed solummodo in sanguine immaculati et singularis Agni nos posse salvari, si tamen imitemur ejus passionem, ut pro illo mori parati simus. Nam et Psalmista cum interrogasset: [Col. 0162B] »Quid retribuam Domino? ipse sibi respondit: Calicem salutaris accipiam, et nomen Domini invocabo.« Si enim ille qui Deus est, pro nobis sine peccato mortuus est, et nos qui homines et peccatores sumus, debemus parati semper esse ut pro illo moriamur.

»Indicabo tibi, o homo, quid sit bonum, et quid Dominus requirat a te. Utique facere judicium, et diligere misericordiam.« Hoc non tantum ad unius gentis populum, sed generaliter ad omnes homines dicitur: Quia dubitas, humanum genus, quod pro peccatis tuis possis placare Deum, dicam tibi quid quaerat Deus, utique facere judicium, etc. Tale quid et Moyses in Deuteronomio dixit: Et nunc, Israel, quid Dominus Deus tuus quaerit a te, nisi ut diligas [Col. 0162C] Dominum Deum tuum, et ambules in viis ejus, et diligas eum, etc. Deus quaerit a nobis nostram ipsorum salutem facere judicium, ut nihil absque consilio et ratione faciamus, diligere misericordiam, ut non quasi ex necessitate aut compulsi faciamus misericordiam, sed volenti animo, quia hilarem datorem diligit Deus. »Et sollicitum ambulare cum Deo,« ut nunquam securi simus, sed semper exspectemus adventum patrisfamilias, vel certe non declinare a mandatis ejus, sed studiose sectari vestigia ejus. Qui enim dicit se in Christo manere, debet sicut ille ambulavit et ipse ambulare.

»Vox Domini ad civitatem clamat, et salus erit timentibus nomen tuum.« Juxta historiam vox, id est verba Michaeae, propheta vaticinante. Ut sit sensus: [Col. 0162D] Comminatio Domini contra Samariam est, ut audiens populus Juda istorum supplicia, timeant, et adipiscantur salutem. Sed et peccatores quique timentes supplicia, quae vident alios pati, illorum exemplo corriguntur, et impletur in illis quod scriptum est: Pestilente flagellato, sapientior erit stultus. »Audite, tribus, et quis approbabit illud? Adhuc ignis in domo impii, thesauri iniquitatis, et mensura minor irae plena.« O decem tribus, quae vocamini Samaria, audite quae Dominus contestatur. Et quis approbavit illud, id est rarus, qui secundum ea quae Dominus praecipit, velit agere. Adhuc ignis, id est iniquitas in domo impii est, et thesauri impietatis sunt in domo regia. Deinde exsequitur per singula, [Col. 0163A] quibus malis illa vastaretur. Mensura minor, id est, injustitia, irae plena, id est iram Dei provocans. Statera iniqua et diversa pondera, ut in alio pondere vendant mercimonia, in alio emant, quodque est gravius, hoc non pauperes necessitate, sed divites agunt, plus pleni iniquitate quam rebus. Unde sequitur:

»Nunquid justificabo stateram impiam et sacelli pondera dolosa? in quibus divites ejus repleti sunt iniquitate, et habitantes in ea loquebantur mendacium.« A divitiis subjungitur mendacium, quia manus assueta congregare divitias, fraudulentam possidet linguam. Cum haec et alia facerent principes vestri, nolui vos statim delere, sed exspectavi adhuc, et paulatim coepi percutere plagis, quasi monens ut vos corrigeretis. Misi in vos famem, sitim, morbos, vastitatem [Col. 0163B] hostilem segetum, et vinearum sterilitatem. Vos autem semper servitis idololatriae, et custodistis caeremonias quas constituit Amri rex impiissimus, et omne opus domus Achab et Jezabel, et idcirco compulsus ut darem vos in sibilum, et portaretis opprobrium populi mei, dum hostes insultarent, quod Dei populus captus et superatus esset ab hostibus: nomen enim meum per vos blasphematur.

»Et lingua eorum fraudulenta in ore ipsorum. Et ego ergo coepi te percutere perditione super peccatis tuis. Tu comedes, et non saturaberis, et humiliatio tua in medio tui, et apprehendes, et non salvabis, et quos salvaveris in gladio dabo. Tu seminabis, et non metes; tu calcabis olivam, et non ungeris oleo, et mustum et non bibes vinum. Et custodisti praecepta [Col. 0163C] Amri, et omne opus domus Achab, et ambulasti in voluptatibus eorum, ut darem te in perditionem, et omnes habitantes in ea in sibilum, et opprobrium populi mei portabitis.«



CAPUT VII.

»Vae mihi, quia factus sum sicut qui colligit in autumno racemos vindemiae. Non est botrus ad comedendum, praecoquas ficus desideravit anima mea.« Nunc praedicit captivitatem et Judae et Israel, id est decem tribuum et duarum, et plangit quod nullus sit justus in populo isto, qui possit resistere irae Dei. Frustra (inquit) locutus sum, praedicens mala imminentia, frustra volui ex perdita civitate aliquos convertere, et quasi remanentes racemos jam vindemiatae [Col. 0163D] vineae colligere. Et cum racemos non invenirem, volui saltem immaturas ficus, id est grossos ficorum, comedere, quia bonas maturas non inveniebam. Quod tale est, veluti si quis dicat, quia panes non inveni, volui quisquilias et furfures manducare prae famis magnitudine. Quam similitudinem ipse propheta exponit, dicens:

»Periit sanctus de terra, et rectus in hominibus non est. Omnes in sanguine insidiantur: vir fratrem suum venatur ad mortem, malum manuum suarum dicunt bonum.« Non solum faciunt haec mala, verum etiam defendunt, et ordine perverso quod bonum est dicunt malum, et quod est malum, dicunt bonum.

»Princeps postulat, et judex in reddendo est.« [Col. 0164A] Quia non a sponte offerentibus accipiunt munera, sed cogunt dare subjectos. Judex ergo in reddendo est, quia sic alium judicat, quomodo ipse ab alio judicatur, ut mutuo favore tueantur. »Et magnus locutus est desiderium animae suae.« Qui inter eos magnus est, et in lege doctissimus, non Dei, sed suam loquitur voluntatem. »Et conturbaverunt eam,« id est urbem vel terram, de qua dixit: Periit sanctus de terra.

»Qui optimus in eis est quasi paliurus,« pungens et vulnerans appropinquantem sibi. »Et qui rectus, quasi spina de sepe,« ut ibi sentiatur dolor, ubi putabatur auxilium. »Dies speculationis tuae, visitatio tua venit, nunc erit vastitas eorum. Nolite credere amico.« Diem speculationis, vastationem dicit Samariae [Col. 0164B] vel Hierusalem, quam praedicit futuram. Ipsam vastationem vocat visitationem. Nunc erit vastitas eorum, id est habitatorum; ergo nullius prophetae vocibus credatis, nec accommodetis aurem blanditiis decipientium. Si enim in amicis et consanguineis rara est fides, quanto magis in his qui adulantes mentiuntur ut aliquid acquirant? Nolite ergo credere amico, quia Achitophel mentitus est amico suo David, et Judas tradidit Christum. »Et nolite confidere in duce,« sicut Sichimitae in Abimelech, quem ipsi fecerunt regem, et ab eo interfecti sunt.

»Ab ea quae dormit in sinu tuo, custodi claustra oris tui,« ne patiaris quod Samson a Dalila. »Quia filius contumeliam facit patri,« sicut Absalom David, [Col. 0164C] concubinas patris incestans. »Filia consurgit adversus matrem suam,« cujus rei quotidiana exempla sunt. »Nurus contra socrum suam,« ut uxor Esau contra Rebeccam. »Inimici hominis domestici« et familiares »ejus.« Cum haec ita sint, nolite credere, o cives Samariae vel Hierusalem, falsis prophetis.

»Ego autem« non habeo fiduciam in illorum falsis promissionibus, sed »ad Dominum aspiciam« et ejus misericordiam. »Exspectabo Deum salvatorem meum,« et certus sum quia »audiet me Dominus Deus meus. Ne laeteris, inimica mea, super me, quia cecidi, consurgam. Cum sedero in tenebris, Dominus lux mea est. Iram Domini portabo, quoniam peccavi ei, donec judicet causam meam, et faciat judicium meum. Educet me in lucem, videbo justitiam ejus, [Col. 0164D] et aspiciet me inimica mea, et operietur confusione, quae dicit ad me: Ubi est Dominus Deus tuus? Oculi mei videbunt in eam, nunc erit in conculcatione ut lutum platearum.« Vox Hierusalem contra Babylonem et caeteras gentes, quae exsultaverunt in ruina ejus: O Babylon inimica mea, ne laeteris, ne gaudeas super me, quia cecidi merito meo. Postquam enim iram Domini portavero, consurgam, quia ille est lumen meum in tenebris tribulationum. Novi quod me sit ducturus de angustia Deus meus, et oculi mei videbunt justitiam ejus, id est ultionem quam facturus est non longo post tempore, sed nunc et in praesentia eorum erunt in conculcationem, et devastabuntur a Medis et Persis. Huc usque vox Hierusalem [Col. 0165A] sive prophetae, ex persona populi: nunc sermo dirigitur ad ipsam Hierusalem:

O Hierusalem, venerunt »dies,« id est tempus »ut aedificentur maceriae tuae,« quae fuerant destructae a Chaldaeis.

»In die illa,« id est in tempore, »longe fiet lex,« id est praeceptum illorum, quo imperabant tibi ut servires eis, et nequaquam Babyloniorum imperio subjacebis. »In die illa,« hoc est, in tempore quo aedificabuntur maceriae tuae, »usque ad te veniet Assur, et usque ad civitates munitas, et a civitatibus munitis usque ad flumen, et ad mare de mari, et ad montem de monte, et erit terra in desolationem propter habitatores suos.« Id est, Assyrii fugientes venient etiam de civitatibus munitis quas deseruerant, [Col. 0165B] usque ad flumen, id est usque ad Jordanem et ad mare Mortuum, quod tibi vicinum est, de mari Rubro ad montem Sion, de monte, id est de montanis Persarum et Medorum, ad quos prius Israel translatus fuerat. Et erit terrae Chaldaeorum desolata a suis habitatoribus, »et propter fructum cogitationum eorum,« id est mala opera, quae fructus sunt malarum cogitationum. Possunt haec moraliter referri ad animam fidelem, quae est Hierusalem, et in qua est templum Dei, vel quae est templum Dei, quae cum pro peccatis suis vel a diabolo tentari permittitur, vel diversis tribulationibus atteritur, non debet desperare de misericordia, sed magis se contra inimicos, id est daemones erigere, qui nostris insultant casibus, et dicere: »Consurgam, quia [Col. 0165C] Dominus lux mea est; ipse me ducet de tenebris in lucem.« Omnis enim tribulatio in praesenti videtur non esse gaudii, sed postea fructum pecatissimum exercitatis reddet justitiae. Cum ergo Dominus hoc fecerit, et nos e multis tribulationibus eruerit, videbunt inimici animae mali spiritus Babylonis, id est confusionis satellites, et erubescent, et erunt in conculcationem et in contemptum, gaudentibus sanctis et exsultantibus in sua liberatione et illorum justa damnatione.

»Pasce populum tuum in virga tua gregem haereditatis tuae.« Vox Dei Patris loquentis ad Filium Dominum nostrum Jesum Christum, qui est pastor bonus, praecipiturque ei ut pascat populum in virga, et gregem haereditatis suae. Distincte loquens ostendit [Col. 0165D] aliud esse populum, aliud gregem, quod et Psalmista facit, dicens: »Nos autem populus tuus et oves pascuae tuae.« Et populus appellantur ii qui ratione utuntur et norunt discernere veritatem a falsitate, oves vero simplices, qui necesse habent regi a doctoribus. Cum ergo dicit: »Pasce populum et gregem haereditatis tuae,« ostendit et populum et oves indigere virga, ut regantur a Domino, sicut et Moysi cum mitteretur ad Pharaonem, dictum est: Virgam Dei tolles in manu tua.

»Habitantes solos in saltu.« Propterea pascendi sunt et regendi in virga, quia habitant soli in saltu, ubi intelligimus eos qui separant se ab Ecclesia, et habitant in saltu gentilium, et fruuntur amicitiis [Col. 0166A] illorum. Sive illos qui ob tumorem sequestrant se a societate caeterorum hominum, ut sanctiores appareant. Quod legimus plurimos fecisse gentilium, qui detestantes communionem humani generis, habitabant in saltu vitiorum, et conculcabantur a bestiis, id est daemonibus. Caeterum sancti eremitae soli erant, sed non habitabant in saltu, sed in amoenitate virtutum. Ergo hi qui soli sunt et in saltu vitiorum habitant, pascendi sunt et regendi in virga. Non enim tales bonus pastor deserit, sed revocat et emendat. Unde sequitur:

»In medio Carmeli pascentur Basan et Galaad juxta dies antiquos, secundum diem egressionis tuae de terra Aegypti, ostendam ei mirabilia. Videbunt gentes, et confundentur super omni fortitudine sua.« [Col. 0166B] Carmelus mons est fertilissimus, et Carmelus dicitur Graece et Latine, Chermel Hebraice. Interpretatur Carmelus cognitio circumcisionis, Basan confusio, Galaad migratio testimonii. Ita populi gentilium, qui antea sine pastore erant, et vagabantur in saltu erroris, transferentur ad Carmelum, id est ad cognitionem verae circumcisionis, et servient Domino in spiritu; et intelligentes errorem suum confundentur confusione utili, quae adducit gloriam, quod sonat Basan. Cumque ita confusi fuerint pro peccatis suis, tunc pascentur in Gaalad, quod interpretatur transmigratio testimonii, id est revertentur ad Ecclesiam, ad quam legis veteris testimonia transmigraverunt. Hoc autem fiet secundum dies antiquos, de quibus et Moyses dicit: »Memento dierum antiquorum,« etc. [Col. 0166C] Illi autem recordabuntur dierum antiquorum, qui non aspiciunt praesentia, sed quae sursum sunt, ubi Christus est sedens in dextera Dei. Ostendet quoque eis mirabilia, »quae oculus non vidit, et auris non audivit.« Tunc videbunt omnes gentes, quae quondam afflixerant populum Dei, et confundentur super omni fortitudine sua, qua praevaluerunt adversus sanctos Dei. Sed hanc confusionem habebunt boni, quia intelligent peccata sua. »Ponent manus super os,« nec ullam loquendi habebunt libertatem. Manus autem dicuntur super os ponere, quia manus pro opere ponitur, et pro suis malis operibus confusi tacebunt. E contra justi manu os aperiunt, quia ex bonis operibus accipiunt facultatem loquendi cum Domino. »Aures« quoque »eorum surdae erunt,« [Col. 0166D] quia noluerunt audire vocem Christi, sed surdae aspides obturaverunt aures, ne audirent vocem incantantis, id est sapienter praedicantis Christi, de quibus adhuc dicitur:

»Lingent pulverem sicut serpentes, velut reptilia terrae perturbabuntur de aedibus suis.« Serpentes super ventrem gradiuntur, et terram gradientes trahunt, ipsamque terram comedunt. Tales sunt reprobi, terrena opera facientes, et terram comedunt, quia terrenis pascuntur illecebris. Super ventrem gradiuntur, quia ventri et gulae serviunt, eorumque venter Deus est. Et trahunt se ad diem ultionis justi judicii Dei. Et tunc turbabuntur de aedibus, vel in conclusionibus, cum se conclusos et coarctatos viderint, [Col. 0167A] et formidabunt non Dominum Deum suum, sed nostrum, quia necdum eum merentur habere Deum. »Dominum Deum nostrum desiderabunt, et timebunt te.« Cum de tertia persona loqueretur, subito per apostropham convertit se ad Christum, et dicit: »Timebunt te,« idcirco obmutescent, et caetera patientur quae dicta sunt, ut timeant te, o Christe, quia initium sapientiae timor Domini.

»Quis, Deus, similis tui, qui aufers iniquitatem, et transis peccatum reliquiarum haereditatis tuae?« Intelligens propheta ad hoc Dominum irasci gentibus, ut eas turbaret et confunderet, et ut turbatis et confusis parceret, et peccata auferret, donaretque salutem, admiratur et laudat bonitatem Dei, dicens: »Quis, Deus, similis tui?« subaudis nullus. »Qui [Col. 0167B] aufers iniquitatem et transis peccatum reliquiarum haereditatis tuae?« Sicut quondam in Aegypto exterminator angelus videns sanguinem in foribus Israelitarum, pertransivit, et non eis nocuit.

»Non immittet ultra furorem suum, quoniam volens misericordiam est. Revertetur et miserebitur nostri. Deponet iniquitates nostras, et projiciet in profundum maris omnia peccata nostra,« id est non in perpetuum irascetur, sed aliquando miserebitur [Col. 0168A] Judaico populo, sicut gentibus misertus est. Deus enim volens misericordiam, quia misericors est, et ideo revertetur miserendo eis quos abjecerat. Et projicit in profundum maris peccata nostra, ut jam non appareant.

»Dabis veritatem Jacob, misericordiam Abraham, quae jurasti patribus nostris a diebus antiquis.« Illam, inquit, veritatem, quam promisisti Jacob servo tuo, et misericordiam quam pollicitus es dilecto tuo Abraham, dabis credentibus in te ex utroque populo. Nam per Jacob, qui supplantator dicitur, antiquus Judaeorum populus intelligitur, qui in Christum credens supplantavit infidelitatem. Illis ergo dabit veritatem praemiorum, quae eis pollicitus est - per Abraham, qui pater multarum, subaudis gentium, [Col. 0168B] interpretatur, multitudo gentium designatur, quae credendo in Christum factae sunt filii Abraham, quibus dabit misericordiam gratissime, et suo merito eas justificando a peccatis. Quae omnia jurasti, hoc est immutabiliter promisisti patribus verae fidei, quod videlicet ex tota hominum multitudine alios veritate, alios misericordia salvares. »Universae enim viae Domini, misericordia et veritas.«



IN NAHUM PROPHETAM.
[Col. 0167]

[Col. 0167C] Nahum propheta, sicut et Jonas, interitum Ninivae civitatis magnae vaticinatus est, et secundum suum vocabulum, qui Nahum consolator interpretatur, consolatur captivitatem decem tribuum, quas jam transtulerant Assyrii in Niniven, regnante in Judaea Ezechia rege. Non enim erat parva consolatio tam his qui jam Assyriis serviebant, quam illis qui in Judaea sub Ezechia obsidebantur, ut audirent Assyrios inimicos suos a Chaldaeis capiendos.




CAPUT PRIMUM.

»Onus Ninivae. Liber visionis Nahum Helchesaei.« Onus apud prophetas grave pondus miseriarum, ubicunque ponitur, designat quod eum contra quem dicitur premat, nec sinat elevare cervicem. Quod [Col. 0167D] autem dicitur, Nahum Helchesaei, viculus est in Galilaea, jam funditus dirutus, et vix aedificiorum demonstrans vestigia. Quod enim quidam dicunt, eum Helchesaeum habuisse patrem, falsum est. Liber visionis de eo dicitur, quia non in exstasi loquebatur, ut haeretici dixerunt, tanquam nesciens quid diceret more energumenorum, sed videbat, id est intelligebat cuncta quae loquebatur. Moraliter loquitur propheta in consolatione sanctorum de interitu et fine mundi, quem designat Ninive, quae interpretatur pulchra vel speciosa. Et nihil videmus pulchrius mundo, quatenus omnia caduca et mundana contemnant, et ad diem judicii se parent.

»Deus aemulator, et ulciscens Dominus.« Laudat propheta Dominum, quod ultor sit populi sui de [Col. 0168C] Assyriis; sive, altiori sensu, quod audiat gemitum sanctorum, quodque in fine saeculi digna adversariis inferat supplicia. Aemulator vocatur zelans. Zelus autem aliquando in bonam partem ponitur, dicente Paulo: Aemulamini charismata meliora; et ipse Dominus in psalmo: »Zelus domus tuae comedit me.« Zelatur enim Deus in salutem quos dignos habet, ut quos non servat clementia, corrigat castigatio. Hinc ad Hierusalem, quae obstinata intentione in peccatis permanebat, iratus Dominus loquitur per Ezechielem: »Zelus meus recessit a te, non irascar tibi ultra.« Sequitur: »Ulciscens Dominus, et habens furorem, ulciscens Dominus in hostes suos, et irascens ipse inimicis suis.« Dominus nullum motum animi, nullum potest recipere furorem, [Col. 0168D] qui in summa tranquillitate mitis est et serenus. Sed metaphorice dicitur habere furorem, cum mala ulciscitur, quia sic sustinentibus videtur. Irascitur ergo Dominus, ut tollat a nobis quod sibi contrarium est, et sublatis his quae sibi displicent, in antiquum statum correcti homines redeant. Nam scriptum est: »Flagellat omnem filium quem recipit.«

»Dominus patiens et magnus fortitudine.« Quem supra zelantem et habere furorem dixerat, nunc patientem vocat: diu enim Assyriorum sustinuit peccata, et sua longanimitate provocavit eos ad poenitentiam. Sed quia contempserunt bonitatem Dei, nequaquam quasi innocentes inultos habere patitur. Hoc et de nobis dicere juxta moralem intellectum possumus, quos benignitas Dei ad poenitentiam exspectat. [Col. 0169A] Non ergo contemnamus divitias bonitatis ejus et longanimitatis ejus, ne (quod absit) thesaurizemus nobis iram in die irae et revelationis justi judicii Dei. »Et mundans non faciet innocentem.« Sic enim a peccatis clementer emundat, ut juste quod male gesserunt puniat. Nam sicut nihil boni deserit quod non remuneret, ita nihil peccati relinquit quod non damnet. Mundans ergo facit innocentem, quia per flagella mundat, ne se arbitretur innocentem ille quem mundat. »Dominus in tempestate et turbine viae ejus, et nebulae pulvis pedum ejus.« Miraculorum, quibus corda hominum veluti turbinis terrore quatiebantur, Septuaginta signatius, »commotionem« pro »turbine« posuerunt, ut ostenderent commotas fuisse mentes hominum ad insolita et inaudita miracula. [Col. 0169B] In pedibus Domini, adventus ejus ad judicium: nebulae et pulvis, occulta et inscrutabilia sunt Dei judicia, quibus orbem judicaturus est. Nebulae ergo pulvis sunt pedum Domini, quia quae nunc occulta et densissima involuta sunt, tunc fatiscent et resolventur in pulverem, ut pateant omnibus.

»Increpans mare, et exsiccans illud, et omnia flumina ad desertum deducens.« Juxta litteram describitur potentia Dei, et ostenditur quia non pro magno sit illi Assyrios delere, qui potest et elementa mutare. Potest et ad mundi finem referri, quia cum venerit Dominus ad judicium, siccabit mare et flumina, juxta illud: »Et mare jam non erit.« Altiori sensu, increpat Dominus mare, et exsiccat illud, vel omnem amaritudinem et salsuginem infidelitatis sua commutatione [Col. 0169C] destruxit. Exsiccat flumina, id est falsi nominis scientiam, extollentem se contra veritatem, ad nihilum redigit. »Infirmatus est Basan et Carmelus, et flos Libani elanguit.« Metaphorice, per infirmitatem Basan et Carmeli, quae sunt regiones uberrimae, et per Libanum montem, cedros, altissimas arbores, ferentem, demonstratur quod gens Assyriorum, quondam potentissima, et plurimis nationibus imperans, Deo irascente, populanda sit. Ad diem quoque novissimum ista possunt referri, quando potentes et nobiles et divitiis abundantes infirmabuntur et peribunt. Interpretatur autem Basan confusio sive ignominia, Carmelus cognitio circumcisionis. Innuit ergo quod omnia quae confusione et ignominia digna sunt, in die judicii infirmentur. Illi etiam qui videntur habere [Col. 0169D] notitiam verae circumcisionis, et praesumunt de scientia Dei legis, jactant quoque se dealbatos sanctitate et florentes virtutibus, quos designat Libanus, qui interpretatur dealbatio, trepidabunt et languescent, veniente Domino ad judicium.

»Montes commoti sunt ab eo, et colles desolati sunt. Et contremuit terra a facie ejus, et orbis, et omnes habitantes in eo.« Potest simpliciter accipi quod in consummatione mundi et montes et colles, veniente Domino, commoveantur. Si enim in passione ejus sol obscuratus est et terra tremuit, multo magis cum in sua majestate venerit, turbabuntur et commovebuntur omnia. Figurate vero, denuntiat quod omnis potentatus aut sublimitates montium, id est [Col. 0170A] hominum, aut hic per poenitentiam, aut in judicio per districtam severitatem prosternatur.

»Ante faciem indignationis ejus quis stabit? et quis resistet irae furoris ejus?« Subaudis aut rarus, aut nullus. Nulla enim erit anima, quae non paveat in judicio Dei, cum astra quoque non sint munda in conspectu ejus: »Indignatio ejus effusa est ut ignis, et petrae dissolutae sunt ab eo.« Ad hoc effusa est indignatio ejus, ut petrae (hoc est, dura corda hominum) contererentur, et solverentur ad poenitentiam, et inciperent habere cor contritum et humiliatum, et efficerentur Dei sacrificium, quia sacrificium Deo est spiritus contribulatus.

»Bonus Dominus et confortans in die tribulationis, et sciens sperantes in se.« Hoc ultimum , [Col. 0170B] id est communi, etiam ad superiora jungitur. Bonus est Dominus sperantibus, confortans sperantes in se, et sciens sperantes in se. Cum euim coeperit irasci gentibus, et potentissima regna vastare, sciet eos qui sui sunt, hoc est miserebitur illis. Scire enim Dei, eligere vel misereri est. Diem vero tribulationis, diem dicit judicii.

»Et in diluvio praetereunte consummationem faciet loci ejus, et inimicos ejus persequentur tenebrae.« Deus natura bonus et ipsa est bonitas, nec in finem irascetur; sed etsi hominum malitia creverit, et omnis caro corruperit viam suam, inducet diluvium, id est flagellum, non quod permaneat, sed quod pertranseat. Et ipse faciet consummationem et finem loci ejus, id est diluvii, ut pertranseat ira Domini, [Col. 0170C] et sola appareat clementia. Potest hoc specialiter referri ad Israel, quem cum hostes vastaverint, et totam terram quasi diluvio inundaverint, finem facturus sit captivitatis, et eum ad sedes proprias reducturus, Assyrios vero inimicos sit afflicturus tenebris. Hoc ipsum et de sanctis, et de eorum persecutoribus sciendum est, quod videlicet Deus postquam sanctos in praesenti afflixerit, misereatur illorum in futuro, persecutores vero apprehendant tenebrae, quas elegerunt, ubi perpetuus »erit fletus et stridor dentium.«

»Quid cogitatis contra Dominum? Consummationem ipse faciet. Non consurget duplex tribulatio.« Hebraei juxta litteram hunc locum exponunt: O Judaei, quid cogitatis malum, quasi sic capiendae sint duae [Col. 0170D] tribus, sicut captae sunt decem. Non consurget duplex tribulatio, ut sic capiantur isti quomodo illi: quia Assyrii, qui modo quasi spinae se complectuntur, percutientur ab angelo Domini. Hoc factum est quando una nocte percussit ex eis angelus centum octoginta quinque millia. Quod autem sequitur: »Ex te exibit cogitans contra Dominum malitiam,« de Rapsace volunt intelligi, quem misit rex Assyriorum ad blasphemandum Deum viventem. Sane hoc quod in Hebraica veritate habetur: »Non consurget duplex tribulatio,« Septuaginta apertius quasi exponentes dixerunt: »Non judicabit Dominus bis in idipsum,« et sic usitatum versatur per ora omnium. Ait ergo propheta: »Quid cogitatis contra Dominum?« Marcion haereticus [Col. 0171A] duos deos adinvenit, unum Veteris Testamenti malum, crudelem, et qui poenis hominum delectetur: alium bonum Novi Testamenti, quem dicunt consummationem mundi facturum. Contra hos dicit propheta: »Quid cogitatis contra Dominum?« Ipse qui creavit mundum, ejus quoque faciet consummationem. Verumtamen scitote quia non consurget duplex tribulatio, nec bis judicabuntur, quia in illis quos praesens tribulatio affligit, futuram damnationem consurgere non sinit. Et peccatoribus idcirco Deus ad praesens infert supplicia, ne in aeternum pereant.

»Quia sicut spinae se invicem complectuntur, sic convivium eorum pariter potantium. Consumentur quasi stipula ariditate plena.« De haereticis specialiter loquitur, quorum convivium, id est societas et [Col. 0171B] necessitudines amicitiae sic sunt, quasi spinae se invicem complectentes. Vel convivium eorum altare dicit et mensam Domini, quam illi se habere jactant, sed eorum sacramenta animam lacerant, sicut spinae corpora. Cum enim contra Dominum loquuntur, et vino erroris se inebriant, utique pariter potant, et idcirco consumuntur aeterno igni gehennae, quasi stipula ariditate plena.

»Et ex te exibit cogitans contra Dominum malitiam, mente pertractans praevaricationem.« Apertissime omnes haeretici contra Dominum malitiam cogitant, cum Arius dicit Filium Dei creaturam esse, non genitum ex substantia Patris, sed factum. Sabellius dicit unam in Trinitate personam; Manichaeus Christum non verum, sed phantasticum corpus habuisse [Col. 0171C] delirat.

»Haec dicit Dominus: Si perfecti fuerint, et ita plures, sic quoque attondentur, et pertransibit.« De Assyriis juxta litteram dicit: Quod si perfecti et robusti fuerint, augeantur numero cunctarum gentium, sic quoque vastante angelo Domini attondeantur, id est minuantur, veluti capilli forcipe facillime praeciduntur. Et pertransibit, subaudis Assur, hoc est, esse desinet, vel vastato suo exercitu revertetur in terram suam. »Afflixi te, et non affligam te ultra.« Subauditur hoc tempore per hos hostes, a quibus nunc obsideris. Nam saepissime per alios postmodum afflicti sunt. Unde adhuc additur.

»Et tunc conteram virgam ejus de dorso tuo, et vincula tua disrumpam,« id est omnem potestatem [Col. 0171D] quam habet, et in qua gloriatur, sive vincula quae praeparabat, ut captos ligaret. Altiore sensu, si perfecti fuerint impii in malitia, et plures in numero, attondentur per mortem, et pertransibunt atque deficient, ita ut non sint. Quod vero sequitur: Afflixi te, ad Ecclesiam dicitur, promittitque ei quod post afflictionem praesentis vitae sequatur consolatio sempiternae felicitatis. »Et praecipiet super te Dominus, et non seminabitur ex nomine tuo amplius.« O Assur, ne putes fortuitu evenire quod passurus es, praecipiet Dominus contra te, quia ipso jubente sustinebis mala quae praedicta sunt. »Non seminabitur ex nomine tuo,« id est nullus nascetur ex te, qui ex tuo vocetur nomine, et haeres ejus appelletur. Ut enim [Col. 0172A] liber Isaiae declarat, statim ut Sennacherib reversus est Niniven, fugiens plagam quam angelus Domini circa eum fecerat, interfectus est a filiis suis, cum adoraret in templo Nesroth deum suum. Et hoc est quod sequitur: »de domo Dei tui interficiam,« ut ibi puniaris unde sperabas auxilium. »Sculptile et conflatile ponam sepulcrum tuum, quia inhonoratus es,« ut inter aras et idola ac pulvinaria, nefarius sanguis tuus effundatur. Referamus haec moraliter ad haereticos, quibus praedicitur quod cum ea passi fuerint quae dicta sunt, nequaquam animae deceptorum ex eorum erroribus accipient nomina amplius, nec spargant ultra semina falsitatis. Et de domo Dei tui, id est ecclesiis malignantium interficiam sculptile et conflatile, id est omnem pravi dogmatis idololatriam. [Col. 0172B] Si enim avaro pecunia deus est, et guloso deus venter est, ergo et haereticis ipse suus error, quem confinxerunt de cordibus suis, idolum et sculptile potest dici.

»Ecce super montes pedes evangelizantis et annuntiantis pacem: Celebra, Juda, festivitates tuas, et redde vota tua, quia non adjiciet ultra ut pertranseat in te, Belial universus interiit.«



CAPUT II.

»Ascendit qui dispergat coram te, qui custodiat obsidionem.« Legimus in libro Paralipomenon quod, obsidente Sennacherib Hierusalem, non potuerunt Hierosolymitae primo mense (id est Aprili) Pascha facere. Caeso autem exercitu ejus per angelum, et [Col. 0172C] morte Sennacherib nuntiata, secundo mense, id est Maio, fecerunt phase in laetitia. Ait ergo propheta: O Juda, ne sis sollicitus, et ne timeas, quia interfectus est hostis tuus. Ecce venit tibi nuntius, montes et colles velocissime transcurrunt, et annuntiant tibi pacem et liberationem urbis de imperio Sennacherib. Ergo celebra festivitates, redde vota gaudens, quia salvavit te Dominus, et Belial totus interiit, id est omnis exercitus cum rege suo. Interpretatur autem Belial, absque jugo. Mystice praecipitur Ecclesiae, quam diabolus gravissimo jugo idololatriae premebat, ut liberata per Domini passionem, celebret festivitates, et reddat Domino vota laudationum cum angelis interempto Belial; »quae enim communicatio Christi ad Belial?« Hoc ipsum dicendum [Col. 0172D] est, si quando Ecclesiam a persecutoribus et adversariis liberat, ut celebret spiritualis laetitiae festa, et votum gratiarum reddat Domino. »Contemplare viam, conforta lumbos, robora virtutem valde, quia reddidit Dominus superbiam Jacob, sic superbiam Israel, quia vastatores dissipaverunt eos, et propagines eorum corruperunt,« Ad Niniven rursum prophetae sermo dirigitur, et dicitur ei: Absque dubio veniet Nabuchodonosor, qui te destruat. o Ninive, et agros tuos devastet. Quia igitur? inevitabile tibi imminet bellum, praedico tibi, contemplare diligenter viam et iter per quod venturus est tortor, et accinge lumbos, robora et exhortare virtutem exercitus tui, quia sicut ultus est Dominus [Col. 0173A] Judam, id est duas tribus de superbia Sennacherib, sic ulciscetur Israel, id est decem tribus, quae in Ninive captivae tenentur. Hoc est enim quod dicit: Sicut reddidit Dominus superbiam Jacob, id est superbiam quam exercuerant Assyrii contra Jacob, id est Judam, sic reddet superbiam Israel, id est quam fecerunt ipsi Assyrii contra Israel, id est decem tribus. Mystico sensu, praecipitur nobis ut contemplemur viam per quam ambulaturi sumus, hoc est ut oculum mentis dirigamus in viam fidelem, per quam veniamus ad eum qui dicit: »Ego sum via.« Deinde videbimur [f. jubemur] tenere lumbos, ut mortificemus in nobis omnes illicitos appetitus carnis. Tertio praecipitur ut roboremus virtutem, quo possimus pugnare adversus diabolum.

[Col. 0173B] »Clypeus fortium ejus ignitus, viri exercitus ejus in coccineis, igneae habenae currus in die praeparationis ejus, et agitatores consopiti sunt, in itineribus conturbati sunt.« Secundum historiam conscribitur exercitus Chaldaeorum, veniens contra Niniven, et narratur pompa praeparantium se in bellum. »Clypeus (inquit) fortium ignitus,« id est vibrans et quasi fulgurans. »Viri in coccineis,« id est vestibus coloris coccinei, ut ipsa vestium similitudo terrorem ignis et sanguinis speciem praesentaret. »Igneae habenae,« ob nimiam festinationem praeparantium se in praelium. »Agitatores consopiti sunt.« Non est (inquit) mirum, si tam velociter veniunt, cum agitatores, id est rectores vel Israel vel Assyriorum consopiti sunt. Mistim enim sermo contexitur: [Col. 0173C] et nunc dicitur quod Israel passus sit, nunc quid Assyrii fecerint, nunc quid Babylonii contra Assyrios velint agere. »Quadrigae ejus collisae sunt in plateis.« Tanta (inquit) est multitudo commisti agminis, ut quadrigae in plateis, dum viam nequeunt prae multitudine reperire, inter se collidantur. »Aspectus eorum,« id est Babyloniorum, »quasi lampades, quasi fulgura discurrentia« ut ante solo visu adversarios terreant quam mucrone feriant.

»Recordabitur fortium suorum, ruent in itineribus suis. Velociter ascendent muros ejus, et praeparabitur umbraculum.« Tunc (inquit) recordabitur populus Assyriorum fortium suorum, et quaeret eos qui jam in itineribus corruerunt. Velociter ascendent [Col. 0173D] murum Ninivae ad defendendum, et propter longam obsidionem praeparabunt sibi umbraculum ad aestus pellendos.

»Portae fluviorum apertae sunt, et templum ad solum dirutum, et miles captivus abductus est, et ancillae ejus minabantur gementes ut columbae, murmurantes in cordibus suis.« Quid (inquit propheta) fuit, quia haec fecerunt, cum nullus possit Dei resistere dispositioni? Nam capta Ninive, apertae sunt portae fluviorum, id est multorum populorum, quia illa civitas instar fluminum habebat civium multitudinem. Templum, regnum dicit, quod destruendum est. Miles captivus, omnes generaliter qui in Babylonem abducti sunt, ancillas, minores [Col. 0174A] urbes vel castella et viculos, sive mulieres, quae captivae ducebantur. Quod vero dicit: »Gementes ut columbae,« ostendit quod tantus erat terror, ut ne quidem in singultus vel gemitus prorumperet dolor, sed inter se tacite plangerent, imitantes gemitum columbarum. Possunt haec omnia ad finem mundi referri, quando interibit omnis armatura diaboli. Tunc allidentur currus in plateis, hoc est in latis saeculi itineribus coarctati angustia temporis et instantis judicii. Aperientur portae quae clausae erant, id est revelabuntur omnia quae latuerant. Tunc miles, id est diabolus princeps mundi hujus, cum ancillis, id est cum animabus sibi per peccatum subditis, ad infernum captivus impelletur. Possunt quoque per ancillas in bonam partem accipi simplices [Col. 0174B] animae et fideles, quae ducentur gaudentes, et columbino murmure confessionis Deum laudantes.

»Et Ninive quasi piscina aquarum aquae ejus, ipsi vero fugerunt. State, state, et non est qui revertatur.« Ostendit quod captis minoribus civitatibus, quas supra filias vocaverat, ipsa Ninive metropolis, quae tantos habebat populos, ut aquis piscinae possint comparari, remansit expugnanda, et sine utilitate tantam habuerit multitudinem, dum nullus esset qui hostibus resisteret. Et clamante ipsa civitate, »State, state,« portas claudite, murum conscendite, nullus esset qui audiret, sed omnes terga verterent, et urbem ad praedandam dimitterent. Dicitur ergo ad Babylonios, quia illi fugerunt, vos »Diripite argentum, diripite aurum, et non est [Col. 0174C] finis divitiarum« et opum »ex omnibus vasis desiderabilibus,« quae tanto tempore congregatae sunt; nec tantum illi sufficiebant praedari, quantum praeda se diripientibus offerebat. Mystice Ninive mundum diximus figurari, cujus aquae non maris, non fluminum, non fontium, sed aquis piscinae similes esse dicuntur, quae non habent aquas jugiter manantes, sed pluviales, et brevi fine conclusas, quia haereticorum dogmata quasi de coelo lapsa, et extra fontem Ecclesiae sunt, quamvis magna et coelestia videantur promittere. Ipsi fugerunt recedentes a Domino, nec per poenitentiam redire volentes, licet eos hortetur Dominus ad poenitentiam, et dicat: »Revertimini, filii, revertentes, et sanabo contritiones vestras.« Horum divitiae, hoc est scientiae gloriatio [Col. 0174D] diripietur et ad nihilum redigetur.

»Dissipata et scissa et dilacerata est, et cor tabescens, et dissolutio geniculorum, et defectio in cunctis renibus, et facies omnium sicut nigredo ollae.« Sub figura mulieris dissipatae et dilaceratae, describitur qualis fuerit Ninive tempore captivitatis, tabescens corde, dissolutis genibus, et prae terroris magnitudine facies eorum pallore deformes, ollae combustae similitudinem videbantur habere. Quae omnia juxta litteram licet in Ninive sint completa, quando a Nabuchodonosor capta est, tamen in futuro judicio super impios ventura creduntur.

»Ubi est habitaculum leonum, et pascua catulorum leonum?« Habitaculum leonum, Niniven dicit, [Col. 0175A] quondam aulam regiam, et in qua leones, id est potentissimi et crudelissimi morati fuerant. »Ad quam ivit leo, ut ingrederetur illuc catulus leonis.« Rex Babylonis Nabuchodonosor leo, et catulus leonis subregulus ejus. »Et non est qui exterreat,« qui ei resistat.

»Leo cepit sufficienter catulis suis,« id est Nabuchodonosor victor jure cuncta possedit. »Et necavit leaenis suis,« id est urbibus suis, vel certe uxoribus captivas in servitutem tradidit. »Et implevit praeda speluncas suas, et cubile suum rapina,« id est civitates et castella sua sive scrinia, auro, argento, omnique pretiosa supellectile complevit. Juxta tropologiam, cum Ninive vastata fuerit, hoc est cum mundus qui in maligno positus est, pertransierit, [Col. 0175B] dicent sancti exsultantes: Ubi est habitaculum leonum, id est daemonum, et ubi pascua catulorum malignorum spirituum, qui rugientes ut rapiant, et quaerant a Deo escam sibi? Ad quam Niniven ivit leo, id est diabolus, et catulus leonis Antichristus, de quo Apostolus: »Adversarius vester diabolus tanquam leo rugiens,« etc. Hunc leonem ante adventum Christi non fuit qui exterreret, donec supervenit fortior illo, et alligavit fortem, et speluncas ejus, (id est abdita inferorum) scrutatus est, et rapinas ejus (id est homines quos tenebat) ab ejus potestate eripuit.

»Ecce ego ad te, dicit Dominus exercituum, et succendam usque ad fumum quadrigas tuas et leunculos tuos comedet gladius, et exterminabo de [Col. 0175C] terra praedam tuam, et non audietur ultra vox nuntiorum tuorum.« O Ninive, haec omnia quae praedicta sunt, non alio, sed me agente, patieris. »Ecce ego ad te,« qui actor sum horum omnium, succendam usque ad fumum, id est usque ad consummationem: nam deficiente igne et ligno consumpto, fumus remanet. Et catulos tuos, id est nobiles et subregulos tuos, devorabit gladius. Exterminabo de terra praedam tuam, ut non ultra eam devastes, nec tributa exigas. Haec omnia quae ad Niniven dicuntur, in judicio super diabolum et ejus complices ventura sunt.



CAPUT III.

»Vae, civitas sanguinum, universa mendacii dilaceratione [Col. 0175D] plena, non recedet a te rapina.« Describitur potentia Ninive civitatis, et sub quadam lamentatione crudelitas ejus arguitur. Vae (inquit) civitas sanguinum et homicidiorum, in qua nulla est veritas, sed omne mendacium, plena rapina et laceratione praedarum, a qua nunquam rapina recessit.

»Vox flagelli, et vox impetus rotae, et equi frementis, et quadrigae ferventis, et equitis ascendentis, et micantis gladii, et fulgurantis hastae, et multitudinis interfectae, et gravis ruinae.« Vocem pro sonitu posuit. Pulcherrima descriptio exercitus ad praelium se praeparantis. »Nec est finis cadaverum« eorum, quia in civitate prostrati erunt. »Et [Col. 0176A] corruent in corporibus suis.« Vel in sua multitudine dum inter se nimium constipantur, vel in cadaveribus interfectorum. »Propter multitudinem fornicationum meretricis speciosae et gratae et habentis maleficia, quae vendidit gentes in fornicationibus suis, et familias in maleficiis suis« Meretricem Niniven, vel propter idololatriam, vel quia omnium gentium erat emporium, et negotiationes vel merces earum suscipiebant: et idcirco cum omnibus gentibus fornicabantur, et omnium gentium idolis serviebant. Et idcirco vocatur meretrix speciosa et grata et habens maleficia. Studebant magicis artibus, et multas gentes sub sua ditione tenebant. Altiori sensu, Ninive mundum designat, in quo plurimus justorum funditur sanguis, in quo haeretici gladio linguae suae [Col. 0176B] homines interficiunt. Audiuntur in eo voces flagellorum, quia multae tribulationes justorum. Ergo cadent in corporibus suis, cum per nimiam libidinem suam debilitant corpora, vel etiam in suis cadunt corporibus, quia, ut ait Apostolus: »Qui fornicantur, in corpus suum peccant.« Ibi cadunt, ibi damnationem aeternae mortis acquirunt.

»Ecce ego ad te dicit Dominus exercituum, et revelabo pudenda tua in facie tua, et ostendam gentibus nuditatem tuam, et regibus ignominiam tuam, et projiciam super te abominationes, et contumeliis te afficiam, et ponam te in exemplum.« Adhuc Ninive comminatur Deus, quod ostendat gentibus ignominiam ejus, ut illi qui cum ea fornicati sunt, ipsi eam despiciant et contumeliis afficiant, sitque [Col. 0176C] omnibus in exemplum. Est autem metaphora mulieris adulterae, quae cum fuerit deprehensa, producitur in medium, et ante omnium oculos damnatur, et fit exemplum caeteris mulieribus. Haec autem et ad mundum tropologice referri possunt, cujus pudenda in faciem Dominus revelabit, cum eum faciet videre errores suos. Ostendet etiam nuditatem ejus gentibus, ut intelligant quod condemnandus sit mundus iste, qui dum putatur teneri, fugit: et nulli amatorum fidem servat, sed cum miseros homines deceperit, tradit eos aeternae perditioni.

»Et erit omnis qui viderit te, resiliet a te, et dicet: Vastata est Ninive.« Quicunque (inquit) viderit vastatam Niniven, et in exemplum omnibus positam, resiliet ab ea, timens involvi in simili poena, [Col. 0176D] et miserans eam dicet: »Quis commovebit super te caput? unde quaeram consolatorem tibi?« Quis tuus erit consolator, quae dum in tua fuisti prosperitate, nulli miserebaris, nec parabas tibi socium in luctu, tanquam semper felix, semper posses esse domina? Sed et nos cum consideramus naturam mundi labilem, et omnem ejus gloriam velocissimo cursu transire, tunc resilimus ab eo, hoc est subtrahimus nos ab amore ejus, odio habemus concupiscentias ejus, quae mergunt in interitum, et ea quae sunt aeterna incipimus desiderare.

»Nunquid melior es ab Alexandria populorum, quae habitat in fluminibus? Aquae in circuitu ejus, cujus divitiae mare. Aquae muri ejus.« Ammon interpretatur [Col. 0177A] populus Alexandriae, describiturque situs ipsius Alexandriae. Hebraice enim Noma Alexandria dicitur. Loquitur ergo propheta ad Niniven: Nunquid melior es aut potentior es populis Alexandriae, quae super Nilum et mare posita, hinc inde flumininibus ambitur? »Aquae in circuitu ejus.« Ex una enim parte Nilo, ex alia lacu Mareotico, ex tertia mari cingitur.

»Aethiopia fortitudo ejus, et Aegyptus, et non est finis. Africa et Libyes fuerunt in auxilio tuo, sed et ipsa in transmigrationem ducta est in captivitatem.« Quid Aethiopia et Aegyptus et caeterae, quas describit, nationes in praesidio fuerint Alexandriae, ipse situs provinciarum ostendit. Sed et ipsa (inquit) in transmigrationem ducetur. »Parvuli ejus elisi sunt [Col. 0177B] in capite omnium viarum, et super inclytos ejus miserunt sortem, et omnes optimates ejus confixi sunt in compedibus. Et tu ergo inebriaberis, et eris despecta, et tu quaeres auxilium ab inimico.« Haec describit propheta, ostendens quae et quam crudelia victores victis faciant mala: nulli aetati, nulli sexui, nulli parcant conditioni. Cum ergo haec passura sit Alexandria potentissima civitas, quid miraris, o Ninive, si etiam tibi haec ipsa evenerint? Et tu ergo bibes de eodem calice, et ad tantam venies ignominiam et necessitatem, ut etiam ab hostibus tuis postules auxilium.

»Omnes munitiones tuae sicut ficus cum grossis suis, si concussae fuerint, cadent in os comedentis.« Omnia (inquit) firmamenta muri tui, videlicet bellatores [Col. 0177C] tui, sic erunt sicut ficus primitivae, quas grossos vulgo dicunt, quae concussa leviter ab arbore defluunt, et cadunt in os comedentis, pari modo et tu facillime capieris, nec multus in capiendo labor erit militibus. Haec juxta litteram. Secundum allegoriam, quia Ammon populi interpretantur, talis potest esse sensus: Considerate populos Ecclesiae, qui siti sunt super amnes propheticos, et habent in circuitu flumina doctorum. Cujus initium a mari est, id est a lege Veteris Testamenti amara, et quam nemo sine lege Christi potuit adimplere. Habet in defensione Aethiopiam: »Aethiopia praeveniet manus ejus Deo (Psal. LXVII):« quae etiam per Aegyptum figuratur, quoniam in tenebris ante Christi scientiam versabatur. [Col. 0177D] Habet et populos Libyae arenosae et sterilis, ac solis ardore perustae, id est eosdem gentiles, qui primo sine humore spiritualis gratiae et lavacro baptismatis squalebant. Cum haec omnia habeat, nisi tamen custodierit omni diligentia suum cor, ipsa quoque captiva ducetur, et parvuli ejus rudes in fide elidentur, et praecipitabuntur in peccatum, et hostes, id est spirituales adversarii, praeclaras ejus virtutes annihilabunt.

»Ecce populus tuus mulieres in medio tui. Inimicis tuis ad apertionem pandentur portae terrae tuae, devorabit ignis vectes tuos. Aquam propter obsidionem hauri tibi, exstrue munitiones tuas, intra in lutum et calca, subigens tene laterem. Ibi comedet te ignis, peribis gladio, devorabit te ut bruchus: [Col. 0178A] congregare ut bruchus, multiplicare ut locusta. Plures fecisti negotiationes tuas, quam stellae sunt coeli. Bruchus expansus est, et avolavit; custodes tui quasi locustae, et parvuli tui quasi locustae locustarum, quae consident in sepibus in die frigoris. Sol ortus est, et avolaverunt, et non est cognitus locus earum ubi fuerint.« Adhuc ad Niniven sermo dirigitur. Non (inquit) mirum, si tam facilis est subversio tua, sicut excussio primitivarum ficorum, cum omnis populus tuus effeminatus sit, et nequeat resistere. Pandentur ergo portae, non amicis, sed inimicis. Vectes quibus claudebantur, ignis absumet. Quia ergo longa erit obsidio, hauri tibi aquam, et cura ne potus desit obsessis. Muni turres tuas, intra in lutum, subaudis nudis pedibus, et calca, subaudis illud, subigens, [Col. 0178B] hoc est macerans et compingens: et cum inde feceris lateres, tene illos, et obstrue interrupta murorum. Prope est enim obsidio. Sed cum haec omnia feceris, gaude operibus, et tam velociter, veluti bruchus devorat herbam terrae. Sed et cum immensam bellatorum multitudinem congregaveris, ita ut brucho densissimo et locustis comparari possit, et cum in unum congesseris omnes thesauros et divitias, qui non possunt numerari, sicut nec astra coeli, sic in momento temporis amittes haec omnia, sicut locusta et bruchus vel atelebos, sole incalescente avolant, nec reperiuntur. Tres enim sunt species locustarum, locusta major et volans, bruchus locusta sine alis, atelebos minimum genus et stridulum, inter locustam et bruchum, [Col. 0178C] modicis pennis reptans potius quam volans. Natura est omnium locustarum ut frigore torpeant, volitent calore. Tropologice populus Ninive, saeculares homines sunt, ita carnis passionibus et illecebris evirati, ut mulieribus comparentur, et nihil virile possideant. Quapropter aperientur portae eorum, id est sensus corporis inimicis, id est daemonibus. Habent vero quasi fortissimos vectes rationem et intellectum, quibus poterant oppilare sensum suum. Sed hos vectes consumet ignis, quia superantur ignitis diaboli jaculis. Unde praecipitur talibus, ut aquam sermonis divini hauriant. Aquam enim profundam dicit Salomon ex ore viri, et ibi invenient aliquod salutis remedium. Jubetur quoque [Col. 0178D] sumere lutum et subigere, et lateres conficere, ut meminerit se de luto confictum, mortalem sumpsisse conditionem. Sed ipsum lutum aqua sermonis Dei temperet, ut lateres conficiat quibus munitio construatur, ne iterum hostis per portas possit ingredi, hoc est exemplis Scripturarum instruatur, ut sciat diaboli resistere tentationibus. Deinde jubetur ut multiplicetur sicut bruchus, hoc est crescat et augeatur numero virtutum, ut sicut ante multiplicabat mundanas negotiationes, ita multitudinem peccatorum exaequet multitudine virtutum.

»Dormitaverunt pastores tui, rex Assur, sepelientur principes tui. Latitavit populus tuus in montibus, et non est qui congreget.« Cum (inquit) populus tuus effeminatus, et quasi fragilis ut mulierefuerint, [Col. 0179A] non mirum si dormierint pastores tui, id est principes et subreguli tui. Et si edomiti sunt vel interfecti, qui primi in acie stare debuerant, dispersus est populus tuus ob timorem venientis Nabuchodonosor: interfectis enim principibus, reliqua multitudo imbellis dispersa est in montibus, et non est qui congreget fugientes, et ad resistendum cogat exercitum.

»Non est obscura contritio tua, pessima est plaga tua,« id est non parva, et quae possit latere, quae a nullo medicorum possit curari. »Omnes qui audierunt auditionem tuam, compresserunt manum super te.« Manifestum est quia quicunque audierint subversam Niniven, et regem quondam potentissimum prostratum, stupebunt attoniti tantae rei magnitudine, [Col. 0179B] et compriment manus, ut solent facere stupentes, vel certe prae gaudio insultantes ruinae tuae, plaudent manibus. Cur autem hoc, ostendit subdens: »Quia super quem non transiit malitia tua semper?« Idcirco (inquit) nullus potest super te dolere, et vulneri tuo dare lacrymas, quia nullus est super quem malitia tua non transierit. Nec dicit, [Col. 0180A] steterit, sed »transierit,« quia malitia Assyriorum et superbia eorum transitoria et caduca erat, nec semper poterat permanere. Tropologice haec verba ad mundi principem referri possunt. Qui quondam gloriabatur: »In coelum conscendam, super astra coeli exaltabo solium meum,« cui etiam exprobrans propheta, dicit: »Quomodo cecidisti de coelo, Lucifer, qui mane oriebaris?« Dicitur ergo ei per apostropham: O Assur, dormierunt pastores tui in adventu Christi Domini, quia pascebant homines non in salutem, sed ut saginatos omni immunditia et iniquitate, avidius eos devorarent. Populus tuus, qui te quondam colebat, discessit a te, et confugit ad montes, ad apostolorum et doctorum praesidia. Et nunc omnes insultant tibi, qui a te decepti fuerant, [Col. 0180B] quia aut nullus aut rarus est, quem non aliquando deceperis, et super quem non transierit malitia tua. Super quem enim stat malitia, non potest insultare ei. Cum vero transierit malitia, et successerit bonitas, tunc insultabunt diabolo, et bonis operibus quasi complosis manibus super eum concrepabunt.



IN HABACUC PROPHETAM.
[Col. 0179]

Habacuc propheta, qui apud Hebraeos Chabacuk dicitur, prophetavit jam Juda, id est duabus tribubus a Nabuchodonosor in captivitatem ductis. Quod [Col. 0179C] scire possumus ex libro Danielis, qui fuit unus ex captivitate Judae, ad quem cum in lacu positus esset, hic propheta cum prandio de Judaea per angelum deportatus est. Interpretatur autem Chabacuk amplexans, sive amplexatio, quia amabilis Domini fuerit, vel quia luctatus est cum Domino, et quasi quodam certamine eum amplexus sit. Nullus enim prophetarum tam audacter ad disceptationem praesumpsit Dominum provocare et dicere: »Usquequo, Domine, clamabo,« etc.




CAPUT PRIMUM.

»Onus quod vidit Habacuc propheta.« Ubicunque in prophetis onus ponitur, pondus miseriarum et afflictio designatur. Attendendum autem quod sequitur: Quod vidit Habacuc propheta. Videbat, id [Col. 0179D] est intelligebat quae dicebat, non sicut Montanus haereticus insanit, dicens ignorasse prophetas quae loquebantur, et more insanientium dedisse eos sine mente sonum.

»Usquequo, Domine, clamabo, et non exaudies? vociferabor ad te vim patiens, et non salvabis?« Loquitur propheta plenus dolore, et causatur contra Dominum, cur templum sibi consecratum et civitatem Hierusalem, quae quondam specialiter civitas Dei appellabatur, a Chaldaeis permiserit destrui, cur etiam populum ad se clamantem non exaudiat, et vociferantem propter vim hostium non salvet.

»Quare ostendisti mihi iniquitatem et laborem, videre praedam et injustitiam contra me?« Cur (inquit) vixi, et ad hoc tempus perductus sum, ut [Col. 0180B] iniquitatem videam et laborem, id est afflictionem, quam ab hostibus sustineo? Hoc dicebat propheta prae angustia mentis turbatus, et quasi dubitans [Col. 0180C] nihil fieri sine Dei providentia, veluti ignorans sanctos tribulationibus probari et proficere, sicut aurum in igne proficit ad claritatem. Sed et hoc potest dici, quia non ex persona sua, sed ex imperfectorum talia propheta dicat, qui ignorantes occulta Dei judicia, cum viderint malos extolli, bonos premi, audent causari contra Dominum, qui scit quid, cui, vel quando conveniat. Tale quid et Psalmista deplorat, dicens: Ecce ipsi peccatores et abundantes in saeculo, etc. Job quoque enumeratis felicitatibus, quibus reprobi stipantur in mundo, ita conclusit: Ducunt in bonis dies suos, et in puncto ad inferna descendunt. »Et factum est judicium et contradictio potentior. Propter hoc lacerata est lex, et non pervenit usque ad finem judicium, quia impius [Col. 0180D] praevalet adversus justum, propterea egredietur judicium perversum.« Dolet propheta sive populus, ex cujus persona loquitur, quia non veritate, sed potentia adversum se judicatum sit, et nihil ex lege, sed per vim omnia sustinuerint, unde ipsum judicium nullum finem habuerit. Finis enim judicii est, judicare juste. Quare autem ista dixerit, ostendit subdens: Quia impius, id est Nabuchodonosor, praevalet adversus justum, id est Judam. Nechao impius rex Aegypti, adversus sanctum Josiam. Daniel et tres pueri martyres serviunt regi iniquissimo Nabuchodonosor. Potest hoc et ad sanctos referri, qui queruntur cur contra eos persecutores praevaleant, cur judex impiissimus, acceptis muneribus, innoxium damnet, et reum absolvat.

[Col. 0181A] »Aspicite in gentibus, et videte, et admiramini, et obstupescite, quia opus factum est in diebus vestris, quod nemo credet cum enarrabitur.« Vox Domini respondentis contra hoc, quod propheta causatus fuerat innocentem populum ab impiis superatum. Hanc (inquit) iniquitatem, quam vos putatis in solo Israel factam, cernite in aliis fieri gentibus. Non enim Judas tantum et Hierusalem Chaldaeis traditi sunt, sed omnes per circuitum nationes. Dicit etiam Nabuchodonosor tantam potestatem et virtutem habiturum, ut si quis dixerit, prae rei magnitudine videatur incredibile. Quod vero illud opus sit, ostendit cum dicit:

»Quia ecce ego suscitabo Chaldaeos, gentem amaram et velocem, ambulantem super latitudinem terrae, [Col. 0181B] ut possideat tabernacula non sua.

»Horribilis et terribilis est:« Chaldaeorum gentem fuisse pugnacissimam et robustissimam testes sunt Trogus et Pompeius [a 1Kb] , et caeteri qui barbaras historias conscripserunt. Nec contenta suis finibus, huc illucque discurrens, vagabatur super altitudinem terrae, rapto vivens et gladio, et possidens urbes non suas. »Ex semetipsa judicium et onus ejus egredietur. Leviores pardis equi ejus, et velociores lupis vespertinis, et diffundentur equites ejus. Equites namque ejus de longe venient, volabunt quasi aquila festinans ad comedendum. Omnes ad praedam venient.« Hoc est, ex sua gente principes et judices constituet, nec habebit satellites aliarum gentium. Vel certe ex ipsa judicium ejus egredietur, ut, sicut [Col. 0181C] fecit, sic recipiat, et sicut vastavit alios, sic ipsa vastetur. Leviores, id est velociores pardis equi ejus, quod est animal velocissimum, et pulchra varietate distinctum. Lupis quoque vespertinis eorum equos comparat, quia saeviores dicuntur nocte esse vicina, diurna fame in rabiem concitati. Comparantur quoque aquilae, quae velocissime festinat ad devorandum. Sequitur: »Facies eorum ventus urens, et congregabit quasi arenam captivitatem, et ipse de regibus triumphabit, et tyranni ridiculi ejus erunt. Ipse super omnem munitionem ridebit, et comportabit aggerem, et capiet eam. Tunc mutabitur spiritus, et pertransibit, et corruet.« Quomodo ad flatum urentis venti cuncta marcescunt virentia, ita ad aspectum illorum omnia vastabuntur, [Col. 0181D] tantusque erit numerus praedae et captivorum, ut arenae maris possit aequari, quod tamen per hyperbolen accipiendum est. Ipse quoque, id est Nabuchodonosor, de regibus subaudis aliarum gentium triumphabit. »Et tyranni ridiculi ejus erunt,« quos triumphans ante suum currum praecedere faciet, tantaeque erit superbiae, ut naturam superare contendat. Denique Nabuchodonosor, volens capere Tyrum civitatem in maris medio sitam, jactis in mare immensis molibus, tantum comportavit aggerem, ut pene ipsum mare insulam faceret, ut in aquis pedestre iter statuerit. Ridebit (ait) super omnem munitionem, quasi facillime capi possit, et comportabit [Col. 0182A] aggerem ex lapidibus et terra, capiet eam, subaudis munitionem. »Tunc mutabitur spiritus,« subaudis ejus, hoc est in superbiam erigetur, credens se esse Deum. Unde et statuam auream erexit sibi, eamque omnes gentes adorare praecepit. Et cum hoc fecerit, pertransibit, id est sensum humanum amittet, et ejicietur ab hominibus, et post haec corruet, id est esse desinet. »Haec est fortitudo ejus dei sui.« Hoc per ironiam legendum est, ut sit sensus. Haec est fortitudo quam dedit ei Bel deus suus. Talis enim fuit ejus fortitudo, qualis et Belis dei sui. Tropologice, Chaldaei (qui daemones interpretantur) malos designant alios, per quos vindictam Deus exercet. Immittit enim Deus indignationem et iram et tribulationem per angelos malos. Ipsi sunt gens [Col. 0182B] amara, quia nulli parcunt. Velox spiritualis naturae subtilitate, ambulans super latitudinem terrae, hoc est per spatiosas saeculi vias. Ex semetipso judicium ejus egredietur, quia ad poenam secundum sua facta tradetur, et illius potestati permittuntur impii, sicut Philetus et Hermogenes, quos Apostolus tradidit Satanae, ut discerent non blasphemare. »Nunquid non tu a principio, Domine Deus meus, sancte meus, et non moriemur?« Intelligens propheta ex verbis respondentis Domini, idcirco Nabuchodonosor contra Judam, vel diabolum contra justos accepisse potestatem justo judicio: quod vero vivimus et ab eo interfecti non sumus, tuae clementiae est. »Domine, in judicium posuisti eum« id est Nabuchodonosor, et per ejus potentiam juste judices, et corrigas peccantes. [Col. 0182C] Hoc est enim quod sequitur, »et fortem, ut corriperes, fundasti eum« id est ad hoc tantam et tam solidam ei dedisti fortitudinem, ut per eum corriperes delinquentes. Haec autem, quae ad litteram de Chaldaeis et rege eorum dicuntur, possunt etiam ad diabolum referri, quem Deus in judicio posuit, et quasi carnificem fortissimum, ut per eum malos suppliciis afficiat, bonos autem afflictos probet.

»Mundi sunt oculi tui, ne videas malum, et respicere ad iniquitatem non poteris.« Scio (inquit), Domine, quod malum et injustum non libenter aspicias, nec potest quisquam dubitare de justitia tua. Verumtamen cur permittis Babylonios tanta agere, et ab impio Nabuchodonosor justum opprimi Israel.

»Quare non respicis super inique agentes, et taces [Col. 0182D] devorante impio justiorem se?« Justum autem dicimus Israel, non quo perfecte justus sit, sed quod in comparatione opprimentis impii justus videatur.

»Et facies hominis quasi pisces maris, et quasi reptile non habens principem.« Sicut (inquit) pisces maris et irrationabilia jumenta et reptilia sine principe sunt, et infirmiora devorantur a fortioribus, et qui jus habet virium, dominatur in alterum, sic inter homines nihil valet ratio, sed fortitudine cuncta fiunt. Et cum tua providentia regantur omnia, non possum scire cur impius vincat, justus vincatur. Hoc autem dicit, non quod sic sentiat, sed humanae impatientiae suscipit formam.

[Col. 0183A] »Lotum in hamo sublevabit, traxit illud in sagena sua, et congregavit in rete suum. Super hoc laetabitur et exsultabit, propterea immolabit sagenae suae, et sacrificabit reti suo, quia in ipsis incrassata est pars ejus.« Quia dixerat: Erunt homines sicut pisces maris, servat metaphoram piscium. Sicut (inquit) piscator mittit hamum, rete et sagenam, ut quod hamo capere non potuerit, reti comprehendat: quod autem rete evaserit, sagenis latioribus circumdetur; ita rex Babylonis cum cuncta vastaverit, et omnes gentes bello et quasi dolis ceperit, gaudebit et sacrificabit sagenae suae et reti suo, idolo videlicet Belis, sive statuae aureae, quam statuit in campo Duran, provinciae Babylonis. Cui quasi pinguissimas immolabit victimas, omnes videlicet nationes quas [Col. 0183B] vicerat, cogens ad cultum ejus. In ipsis enim idolis incrassata est pars ejus, et per ea credidit se omnes habere divitias. »Et cibus ejus electus, propter hoc ergo expandit sagenam suam, et semper interficere gentes non cessat,« id est principes et reges, quos veluti magnos pisces cepit, et suo subjugavit imperio, et propterea non cessat impugnare et jugulare omnes gentes. Juxta tropologiam, diabolus quem rex Babylonis significat, misit hamum, primumque hominem traxit de paradiso, et circumdedit eum sagenis et multiplicibus fallaciis, et per eum omnes homines constituit peccatores. »Et cibus ejus electus,« quia dedignatur quosque viles et saeculares tentare, sanctos quoque et perfectos aggreditur, et nunquam genus humanum persequi et decipere [Col. 0183C] cessat.



CAPUT II.

»Super custodiam meam stabo, et figam gradum super munitionem, et contemplabor ut videam quid dicatur mihi, et quid respondeam ad arguentem me.« Conquestus fuerat primo propheta, et responderat ei Dominus dicens: »Aspicite in gentibus,« etc. Ad quam Domini responsionem temperavit quaestionem, tanquam superioris dicti agens poenitentiam, et blandiendo dicit: »Deus meus sancte meus, non moriemur, nihilominus tamen idipsum, licet cum veneratione quadam, sciscitatus est.« Mundi sunt oculi tui, ut non videant malum. Quare non respicis super inique agentes, etc. Nunc vero dicit exspectare se quid Dominus respondeat, ut quod dictum fuerat, [Col. 0183D] omnibus dicatur. »Super custodiam meam stabo,« hoc est, in sublimitate et celsitudine prophetiae meae, ut videam post eversionem templi et civitatis, ac populi captivitatem, quid sequatur.

»Et respondit mihi Dominus, et dixit: Scribe visum, et explana eum super tabulas, ut percurrat qui legerit eum, quia adhuc visus procul, et apparebit in finem, et non mentietur.« Secundum quod Dominus per Isaiam dixerat: »Adhuc te loquente, dicam ecce adsum,« nunc Dominus respondet, et praecipit prophetae ut scribat visum, id est prophetiam, et explanet eum, id est diligenter et manifeste scribat in tabulis cordis, juxta Apostolum, qui loquitur ad Corinthios: »Epistola nostra vos estis scripta in [Col. 0184A] cordibus nostris.« Et hoc ideo, quia adhuc visio procul est, in tempore constituto, et cum finis rerum advenerit, probabitur vera fuisse visio. Manifeste autem prophetia haec de adventu Christi est, et quaestio illa soluta est, quam propheta fecerat, cur mali dominarentur, quia videlicet iniquitas tam diu regnatura esset in mundo, et spiritualis Nabuchodonosor homines quasi pisces capturus, donec ille per incarnationem veniat. »Si moram fecerit, exspecta illum, quia veniens veniet, et non tardabit.« Si (inquit) pro ardore implendae visionis moram tibi facere visus fuerit ille qui veniet, noli desperare, sed exspecta patienter, quia veniens veniet, et non tardabit. »Ecce qui incredulus est, non erit recta anima ejus in semetipso. Justus autem in fide sua vivet.« [Col. 0184B] Si quis incredulus est hujus promissionis, et fluctuat, dubitans venturum hoc quod videt morari, non erit recta anima ejus, sed infidelitatis fortitudine depravabitur. Alia translatio dicit: Non placebit animae meae, id est displicebit mihi. Si autem ille displicet, qui non credit, ergo justus qui crediderit meae promissioni, vivet in fide sua.

»Et quomodo vinum decipit potantem, sic erit vir superbus, et non decorabitur, qui dilatavit quasi infernus animam suam, et ipse quasi mors non adimpletur. Et congregabit ad se omnes gentes, et coacervabit ad se omnes populos. Nunquid non omnes isti super eum parabolam sument, et loquelam aenigmatum ejus? Et dicetur, vae ei qui multiplicat non sua.« Hic jam manifeste Nabuchodonosor pronuntiatur [Col. 0184C] interitus. Sicut (inquit) vinum potantem inebriat, ut neque pes, neque mens suum teneat officium, sic vir superbus, vel generaliter omnes, vel specialiter Nabuchodonosor non decorabitur, nec voluntatem suam perducet ad effectum. Quasi mors enim et inferus non satiatur occisis, et omnia rapiens, nullum suae avaritiae finem ponit. »Usquequo et aggravat contra se densum lutum?« Et specialiter contra Nabuchodonosor, et generaliter contra omnes avaros sermo dirigitur. Omnis avarus non sua multiplicat, quia divitiae quas per fas et nefas coadunat, cum eo perseverare non possunt, sed ad alios possessores transeunt. Pulchre autem nimias divitias densum lutum appellavit, quia animae sinceritatem confundunt, et gravissimo iniquitatis pondere mentem [Col. 0184D] premunt.

»Nunquid non repente consurgent qui mordeant te, et suscitabuntur lacerantes te, et eris in rapinam eis? Quia tu spoliasti gentes multas, spoliabunt te omnes qui reliqui fuerint de populis, propter sanguinem hominis et iniquitatem terrae, civitatis et omnium habitantium in ea.« Medos et Persas insinuat, qui, contra Babyloniorum regnum consurgentes, primo momorderunt, detrahentes luxuriae eorum, postea laceraverunt et discerpserunt, interfecto Balthasar et omnibus regni principibus dispersis. Tunc fuit eis in rapinam vastator totius orbis, et spoliatus est ab omnibus populis, qui ejus crudelitatem evadere potuerunt. Hoc autem veniet, ait, propter sanguinem [Col. 0185A] hominis, id est Judae, et iniquitatem terrae, subaudis Israel civitatis, id est Hierusalem, et omnes habitantes in ea, omnem populum designans. Illud autem quod supra positum est, »usquequo,« vel increpantis est vox, vel ad prophetae affectum respicit, desiderantis citum malitiae et superbiae interitum.

»Vae qui congregat avaritiam malam domui suae, ut sit in excelso nidus ejus, et liberari se putat de manu mali.« Adhuc contra impium regem loquitur, qui congregat avaritiam malam domui suae, nec intelligit divitias ex malo quaesitas, causam sibi esse ruinae; simulque arguitur superbiae, quod ad avium similitudinem in excelso posuerit nidum suum, arbitrans posse se liberari de manu mali, id est nunquam se venturum in hostium potestatem. Malam [Col. 0185B] autem dicit avaritiam pecuniae et divitiarum, quia est et bona avaritia, id est cupiditas spiritualium divitiarum sapientiae et scientiae Dei, licet aut raro, aut nunquam nomen avaritiae in bono positum legatur.

»Cogitasti confusionem domui tuae.« Dum (inquit) ponis in excelso nidum tuum, nihil aliud egisti, nisi cogitasti confusionem tibi et posteris tuis, quia haec sollicitudo finem habebit ignominiam. »Concidisti populos multos, et peccavit, anima tua. Quia lapis de pariete clamavit, et lignum quod inter juncturas aedificiorum est, respondebit.« In hoc (inquit) quod plurimos occidisti, in tuam ipsius animam desaevisti, et in tantam crudelitatem exarsisti, ut lapides destructarum civitatum et ligna eversorum ac combustorum [Col. 0185C] parietum, contra tuam crudelitatem clamarent. Lignum autem quod inter juncturas est, illud historialiter designat lignum, quod ad continendos parietes, in medio structurae poni solet. Notandum quod in LXX Interpretibus habetur, Scarabaeus de ligno clamabit, muscam juxta litteram designans, quae solet in juncturis parietum in hieme vel in tempestate latere; ut sit sensus: Etiam muscae in foraminibus lignorum absconditae, contra tuam superbiam et avaritiam clamabunt.

»Vae qui aedificat civitatem in sanguinibus, et praeparat urbem in iniquitate.« Adhuc contra Nabuchodonosor sermo contexitur, eique dicitur: Vae quod aedificaverit Babylonem in sanguinibus et mortibus, et moenia illius in iniquitate construxerit.

[Col. 0185D] »Nunquid non haec,« subaudis quae dicuntur, »a Domino sunt exercituum?« Non (inquit) attendatur persona loquentis, ne ex utilitate personae putentur contemnenda esse quae dicuntur. Domini enim sunt verba quae a prophetis dicuntur. »Laborabunt enim populi in multo igni, et gentes in vacuum, et deficient.« Incensa Babylone, frustra laborabunt ut exstinguant ignem, et nitentur in nihilum. Deficient enim populi Chaldaici, et lassabuntur, nec poterunt semel accensum ignem exstinguere.

»Quia replebitur terra ut cognoscat gloriam Domini, quasi aquae operientes mare.« Cum Babylon fuerit eversa, manifesta fiet omnibus potentia Dei, et sicut aquae fundum maris contegunt, sic universa [Col. 0186A] terra gloria Domini replebitur. In quibusdam codicibus legitur negative, Non sunt haec a Domino exercituum; et est sensus: Talis aedificatio, quae fit in sanguinibus et iniquitate, non est a Domino.

»Vae qui potum dat amico suo, mittens fel suum et inebrians, ut aspiciat nuditatem ejus.« Tradunt Hebraei hoc loco rem fabulosam magis quam veram: Sedecias (inquiunt) rex captus est a Nabuchodonosor in Reblatha, quae est Antiochia, et erutis oculis ductus est in Babylonem: ubi cum quadam die convivium regifico luxu celebraret, jussit ibi Sedeciae dari poculum, quo venter potantis solveretur in fluxum, sicque introductum, ante ora potantium compulsum, in ventris stercore fuisse pollutum; et hoc est quod dicitur: »Vae qui potum dat amico,« [Col. 0186B] etc. quod videlicet rex potentissimus quondam, ad tantum dedecus sit adductus. Unde minatur ei Deus, quod ipse quoque bibiturus sit hujuscemodi potionem. Sed melius hoc non de cathartica potione, verum de malis quae passurus erat Nabuchodonosor, intelligimus. Calix enim vel potio in Scripturis passionem vel afflictionem solet designare. Invehitur ergo propheta contra regem impium, quod oblitus suae conditionis, et quasi ipse non esset homo, nec posset pati quae aliis inferebat, inebriaret omnes homines felle et amaritudine malorum, ut eorum nuditatem (hoc est, ignominiam) aspiceret, ut ex illorum miseria suam exaggeraret potentiam. Est autem metaphora ebrii hominis, quod sicut ille nudatur, ejusque ignominia conspicitur, ita Nabuchodonosor [Col. 0186C] inebriaverit omnes calice furoris, cunctosque spoliatos dimiserit, et quondam gloriosos ad ultimam redegerit servitutem. Hoc est enim »repletus est,« subaudis amicus.

»Ignominia pro gloria. Bibe tu quoque et consopire, circumdabit te calix dexterae Domini, et vomitus ignominiae super gloriam tuam.« Quia (inquit) plurimos inebriasti, bibe tu quoque de calice Domini. Inebriaberis calice, id est suppliciis dexterae Domini, et omnia quae absorbueras egeres, et de sublimi gloria ad extrema venies mala.

»Quia iniquitas Libani operiet te.« Libanus pro templo ponitur, quod de lignis Libani aedificatum est. Hinc alius propheta dicit: »Aperi, Libane, portas tuas.« Dicit ergo quod iniquitas Libani, id est [Col. 0186D] eversio templi et vastatio sanctuarii, eum depopulabitur et vastabit. Servat autem metaphoram, quia Libanum pro templo dixerat, ponit animalia pro sacrificiis et hostiis, dicens: »Et vastitas animalium,« id est devastatio sacrificiorum quae in templo offerebantur, »deterrebit eos,« id est Babylonios, quia injuria templi et sacrificiorum, quae jam cessaverant offerri, deterruit eos et perdidit. »De sanguinibus hominum,« id est propter interfectionem hominum »et« propter »iniquitatem terrae« repromissionis »et civitatis« Hierusalem. »Et omnium habitantium in ea.« Juxta tropologiam increpabantur haeretici, quod omnes inebrient amaris et perversis dogmatibus, dantes amico, id est socio in fide, potum [Col. 0187A] non de fonte Siloa, id est missi, Christi videlicet, quem Deus Pater in mundum misit, sed de rivo Aegypti tenebrarum et moeroris. Unde et ipse rivus recte Sior, id est turbidus et coenosus vocatur. Dicitur ergo illis, quod ipsi quoque pro gloria replendi sint ignominia, cum eorum perversa doctrina fuerit revelata, et Ecclesiastica censura damnata. Operiet autem eos vastitas Libani. Libanus quippe graece thus dicitur. Thure vero munditia orationis exprimitur. Vastitas ergo Libani eos operiet, quia eorum oratio, quod est speciale Dei sacrificium, vertetur illis in damnationem, juxta quod Psalmista de Juda dixit: »Oratio ejus fiat in peccatum.«

»Quid prodest sculptile, quia sculpsit illud fictor suus, conflatile, et imaginem falsam, quia speravit [Col. 0187B] in figmento fictor ejus, ut faceret simulacra muta?« Miratur propheta regis Nabuchodonosor stultitiam, quia jusserat fieri statuam auream, habens fiduciam in simulacro quod finxerat, cum utique nihil ei prodesse posset. Inter sculptile et conflatile hoc distat, quia sculptile est ligni vel marmoris, conflatile vero metallorum, quae possunt solvi igne et conflari, quod non solum de idololatris, sed et de haereticis accipi potest, quorum sculptilia sunt prava dogmata, quae ipsi confingunt, et pro veritate venerantur et adorant falsitatem.

»Vae qui dicit ligno: Expergiscere; Surge, lapidi tacenti. Nunquid ipse docere poterit?« Hoc generaliter adversus omnes dicitur qui idola venerantur. Vae enim aeternum erit ei qui materiem ligni vel [Col. 0187C] lapidis, sive cujuscunque metalli pro deo colit, et invocans dicit: »Expergiscere,« cum forma tantum sit inanimata. Nam eidos Graece vel idea, forma dicitur: inde diminutive idolum, formula vocatur. Nunquid ipse lapis quem invocas, docere te poterit et praedicere ventura? »Ecce iste coopertus est auro et argento.« Quasi ostendentis est: Ecce iste lapis quem adoras, o idololatra, coopertus est et oblitus auro. »Et omnis spiritus,« id est flatus vitalis, »non est in visceribus ejus,« id est idoli vel lapidis.

»Dominus autem,« quem veri adoratores adoramus, »in templo sancto suo. Sileat a facie ejus omnis terra.« Non in manufacto subaudis templo, sed vel in coelis, vel in unoquoque sanctorum, juxta Apostolum dicentem: »An nescitis quoniam templum [Col. 0187D] Dei estis, et Spiritus Dei habitat in vobis?« Sive »Dominus in templo sancto suo,« hoc est, Filius in Patre: vel »in templo suo,« in universitate mundi continens et regens omnia. »In ipso enim vivimus, movemur, et sumus.« Est ergo Deus in mundo, non loco inclusus, sed sua majestate illocaliter implens omnia, currens per omnia, circumplectens omnia.

»Oratio Habacuc prophetae pro ignorantiis.« Quia supra temere causatus fuerat cum Domino, dicens: »Usquequo, Domine, clamabo et non exaudies,« et post pauca, »Quare non respicis super iniqua agentes;« audierat quoque Dominum respondentem, et didicerat Nabuchodonosor vel etiam diabolum ad hoc [Col. 0188A] positos, et forte fundatos, ut per eos judicentur et puniantur peccatores, nunc agit poenitentiam, et plangit quod temere sit locutus, poscitque veniam ignorantiae, et hoc est quod scribitur in titulo, »Pro ignorantiis.« Nam et David rogat Dominum, »Delicta juventutis meae et ignorantias meas ne memineris.« Quidam putant hoc quod dicitur, »Pro ignorantiis,« hoc ostendere quod propheta oret Deum pro humanis erroribus et ignorantia, ut sublata erroris caligine, lux vera patescat



CAPUT III.

»Domine, audivi auditionem tuam, et timui.« Auditionem dicit vocem quam intrinsecus in mente audiebat. Tale est illud Isaiae: »Domine, quis credidit auditui nostro?« et alibi, »Dominus Deus [Col. 0188B] aperuit mihi aurem.« »Domine, audivi auditionem tuam.« Audivi (inquit) aure mentis poenas, quas Nabuchodonosor vel diabolo, ejusque membris praeparasti, et quinquies vae illis aeternum comminatus es. »Et timui,« secretissima judicia tua.

»Domine, opus tuum,« subaudis audivi; id est mysterium incarnationis tuae. Opus enim Dei est, ut beatus Augustinus dicit: Verbum caro factum. Quod etiam de resurrectione ejus potest accipi. Audivi (inquit) opus tuum, ut qui mori dignatus es pro nobis, resurgas a mortuis. »In medio annorum vivifica illud,« hoc est, in plenitudine temporis imple quod pollicitus es. Tu enim dixisti: Adhuc visus procul, et apparebit in finem. Ergo cum tempus illud quod constitutum est a te, venerit, vivifica [Col. 0188C] illud opus tuum, ut non moriatur sermo tuus, sed opere impleatur. »In medio annorum notum facies« Cum venerit tempus, et opera promissa compleveris, tunc monstrabis vera esse quae pollicitus es. »Cum iratus fueris, misericordiae recordaberis,« non quod Deus more humano in ira obliviscatur, et post iram misericordiae recordetur, sed quod nobis in afflictione positis, videtur oblivisci, cum non cito laborantibus succurrit, sicut Psalmista in tribulatione dicit: »Usquequo, Domine, oblivisceris in finem?« Simulque consideranda est Dei clementia. Non dicit, Postquam poenas irrogaveris, sed »Cum iratus fueris, misericordiae recordaberis.« Non enim semper percutit, qui irascitur, sed tantummodo comminatur. Tale est et illud Apostoli: »Revelatur ira Dei super [Col. 0188D] omnem impietatem hominum.« Revelatur dixit, non infertur: sed revelatur ut terreat, et correctis parcat. Alia translatio dicit: In medio duorum animalium cognosceris. Quae duo animalia, Filium Dei et Spiritum sanctum cognoscimus. Quae etiam animalia putant esse duo cherubin, qui mutuo se respiciunt, et in medio sui habent oraculum sive propitiatorium. Quidam duo animalia putant esse duos latrones, in quorum medio crucifixus et agnitus est Dominus. Nonnulli duo animalia dicunt esse duo Testamenta, Vetus et Novum, quae animata et visa sunt, et in quorum medio Christus agnoscitur. Plures Moysen et Eliam intelligunt, inter quos Dominus in monte transfiguratus apparuit.

[Col. 0189A] »Deus ab austro veniet.« Sunt qui hoc quod dicitur, »Deus ab austro veniet,« Bethlehem velint intelligi, quae in australi parte sita est, et in qua civitate natus est Christus. »Et sanctus de monte Pharan.« Pharan autem mons est vicinus monti Sinai, in quo lex data est. Inde dicitur venire Sanctus, quia per legem est cognitio Dei. Hoc juxta litteram. Vel »Deus ab austro veniet,« id est a meridie, ab illis videlicet qui sunt filii lucis et diei. A meridie ergo veniet Dominus, et exspectandus est iis qui sunt in fervore dilectionis et fidei. Unde et in Canticis canticorum sponsa interrogat: Indica mihi quem diligit anima mea, ubi pascas, ubi cubes in meridie. »Et sanctus de monte Pharan.« Pharan interpretatur os videntis, et revera de ore, id est sermone eruditi viri [Col. 0189B] et videntis, id est intelligentis, quique plenus luce scientiae, venit notitia Dei. (Diapsalma.) »Operuit coelos gloria ejus.« In nativitate enim Domini gloria repletum et quasi opertum est coelum, angelis protestantibus, »Gloria in excelsis Deo.« »Et laudis ejus plena est terra,« quia pacem adventus ejus terris refudit, concinentibus angelis, »Et in terra pax hominibus bonae voluntatis.« Notandum vero quia cum dicitur, »Operuit coelos gloria ejus,« ostenditur minus esse quod operitur, eo quod operit. Ergo major est gloria quam coeli qui operiuntur. Possumus quoque coelos intelligere sanctos, qui portant imaginem supercoelestis, et enarrant gloriam Dei. Hos ergo coelos operit, hoc est, illustrat gloria et majestas Dei. Laudis ejus plena est terra, quia juxta vocem [Col. 0189C] Psalmistae: »Admirabile est nomen ejus in universa terra.«

»Splendor ejus ut lux erit« quia claritas miraculorum ejus manifesta luce radiavit. Nec nos moveat diversitas temporis; praeterito enim tempore dicit: »Operuit coelos gloria ejus,« praesenti, »Laudis ejus plena est terra;« futuro vero, »Splendor ejus ut lux erit.« Divina quippe Scriptura nulla temporis lege stringitur, quae supergreditur omne tempus. »Cornua in manibus ejus,« hoc est vexilla et tropaea crucis. Et notandum quod cum manus Domini in cornibus crucis affixae sint, non dicit: Manus Domini in cornibus, sed »Cornua in manibus ejus.« Ipsam enim crucem, imo ipsam mortem in potestate habuit, sicut ipse dicit: »Potestatem habeo [Col. 0189D] ponendi animam meam.«

»Ibi abscondita est fortitudo ejus.« Ibi, hoc est in cornibus, abscondita est fortitudo ejus, et potentia divinitatis ejus, quia cum esset in forma Dei aequalis Deo, exinanivit seipsum, formam servi accipiens, et humilians se Patri usque ad mortem, mortem autem crucis. In cruce ergo abscondita est fortitudo ejus, quando dicebat: »Tristis est anima mea usque ad mortem.« Possumus quoque per cornua regiam potestatem accipere. Mos enim Scripturarum est cornu pro fortitudine et potestate ponere, ut Psalmista: In te inimicos nostros ventilabimus cornu. Et mater sancti Samuelis: Dabit (inquit) imperium regi suo, et sublimabit cornu Christi sui. [Col. 0190A] Cornua ergo in manibus erant, quia licet pateretur pro nobis, potestatem regiam non amisit, imo per crucem suum dilatavit imperium. »Ante faciem ejus ibit mors.« Mors, diabolus auctor mortis, de quo Joannes: Et nomen illi mors. Ivit ergo mors ante pedes ejus quia mox eo baptizato in Jordane, occurrit illi, tentans illum post jejunium quadraginta dierum, antequam aut praedicaret aut miraculis se Deum proderet. Unde adhuc sequitur: »Egredietur diabolus ante pedes ejus,« quia exeunti de aquis obvius fuit. Alia translatio dicit: Egredietur Rescheph ante pedes ejus. Tradunt Hebraei Rescheph nomen esse daemonis, qui principatum inter reliquos teneat, sicut et Beelzebub. Hunc dicunt in paradiso serpentem intrasse, et per eum primum hominem [Col. 0190B] decepisse. Unde et ex maledictione, qua a Domino condemnatus est, nomen accepit. Rescheph enim interpretatur reptans ventre. Dictum enim fuerat serpenti, imo diabolo qui erat in serpente: Supra pectus tuum gradieris. Egressus est ergo diabolus ante pedes Domini, quia mox ut baptizatus est, et ad descensum columbae vox Patris super eum intonuit, commotus his diabolus, adfuit ut eum tentaret, volens probare utrum esset Dei Filius.

»Stetit, et mensus est terram.« Stare, divinitatis est, sicut transire humanitatis. Stans ergo Dominus mensus est terram, quia potentia divinitatis cuncta disponens, terram, id est corda terrenorum hominum mensus est, discernens et praevidens qui digni essent eligi, qui justo judicio reprobari. »Aspexit, [Col. 0190C] et dissolvit gentes.« Aspectus Domini est vis divinae majestatis, qua cuncta praevidet, locis ac temporibus singula disponens. Aspexit ergo et dissolvit gentes, hoc est dissipavit ut non jam essent gentes, sed renati per fidem et baptismum efficerentur filii Dei. »Et contriti sunt montes saeculi.« Dissolutis gentibus saeculi, montes contriti sunt, id est omnis daemonum fracta potestas, quos montes saeculi vocat ob tumorem elationis. Sive montes saeculi, principes et potentes hujus mundi dicit, qui contriti sunt a duritia superbiae suae, visa claritate miraculorum Christi. Montes autem saeculi dicit, quia sunt alii montes, qui non sunt saeculi, sancti videlicet apostoli et viri apostolici, de quibus Psalmista: »Levavi oculos meos in montes, etc.« Hi non sunt montes saeculi, [Col. 0190D] sed montes Dei, montes incaseati, hoc est gratia spirituali repleti.

»Incurvati sunt colles mundi ab itineribus aeternitatis ejus.« Qui sunt montes, ipsi sunt et colles, potentes videlicet, et eorum suppares, quorumque superbiam ante adventum Christi nemo poterat humiliare. Contriti vero et incurvati sunt ab itineribus aeternitatis ejus, id est Dei, quia aeternitas divinitatis ejus ad nos venire dignata est. Itinera autem ejus sunt, de coelo in uterum virginis, de utero in praesepe, de praesepi ad baptismum, de baptismo ad crucem, de cruce in sepulcrum, de sepulcro iterum in coelum. Possunt etiam et per montes fortiores daemones intelligi, qui in haereticis et [Col. 0191A] apostatis sunt, et elevant se contra scientiam Dei: colles vero, minoris potentiae daemones, qui sunt in hominibus saecularibus, de divitiis, fortitudine, formositate, nobilitate, caeterisque corporis bonis gloriantibus. Hi montes et colles in adventu Christi contriti et incurvati sunt, quia conversis talibus, et exemplum humilitatis Christi suscipientibus, confusi sunt daemones, qui in eis erant, et contraria eorum fortitudo ad nihilum redacta est.

»Pro iniquitate vidi tentoria Aethiopiae.« Aethiopes teterrimi sunt homines, qui feruntur draconum vesci carnibus, ideoque significant daemones tetros malitia, quorum sunt potus dulcissimus, homines serpentium animum habentes, et ad nocendum semper parati. Aethiopum tabernacula sunt ipsi homines, [Col. 0191B] qui laborando pro acquirendis divitiis, efficiuntur tabernacula eorum; quod propheta uno verbo iniquitatis expressit sic: Omnis enim dives aut ipse iniquus est, aut haeres iniqui. Ait ergo propheta, Vidi, subaudis homines factos tentoria Aethiopiae pro iniquitate, id est cupiditate, qua nunquam cessant congregare divitias; quas cum adepti fuerint, tradunt se luxuriae et voluptatibus, atque omni iniquitati, sicque efficiuntur hospitium daemonum, qui debuerant esse templum Dei. »Turbabuntur pelles terrae Madian.« Quod dixit supra tentoria, nunc dicit pelles; et quod Aethiopes, hoc terram Madian. Madian enim regio est vicina Aethiopiae. Interpretatur Madian ex judicio, subaudis in condemnationem. Turbabuntur ergo pelles terrae Madian, id est [Col. 0191C] homines qui se fecerunt habitacula daemonum, per injustitiam et iniquitatem divitias et saeculi dignitates acquirendo. Turbabuntur enim, quia conscientia peccatorum territi, et metu aeternarum poenarum exagitati, semper erunt in formidine, et severos post mortem cruciatus quotidiano pavore superstites sustinebunt.

»Nunquid in fluminibus iratus es, Domine, aut in fluminibus furor tuus, vel in mari indignatio tua?« Interrogat propheta Dominum, et quasi dubitans loquitur: O Domine, quando Jordanem fluvium retro converti fecisti, et quando mare divisisti, ut viam faceres populo tuo, nunquid in fluminibus iratus es, aut in mari fuit indignatio tua? Non enim insensibilia elementa quidquam offenderant ut tuam mererentur [Col. 0191D] indignationem. Sicut ergo tunc fecisti dimicans pro populo tuo, ita nunc ascendens equos tuos, et corripiens arcum, salutem dabis populo tuo. Sciendum autem bona flumina esse et mala, mare quoque esse bonum et dulce, esse et pessimum et amarum. In bona significatione ponitur fluvius, cum dicit Psalmista: »Fluminis impetus laetificat civitatem Dei;« in mala vero, ut apud Ezechielem Pharao loquitur: »Mea sunt flumina, et ego feci illa.« Mare quoque in bonam partem ponitur, ubi in psalmo dicitur: »Domini est terra et orbis terrarum. Ipse super maria fundavit eum.« Mala ergo flumina sunt dogmata haereticorum, quae velut flumina currunt spumanti eloquentia, et fluunt contra veritatem. His [Col. 0192A] irascitur Dominus, et est in illis furor ejus. Mare vero sunt animae eorum qui circumferuntur omni vento doctrinae, et semper in imo sunt. In talibus est indignatio Domini, quod faveant perversis doctoribus, nondum tamen exardescit in illis furor, sed exspectantur ut resipiscant ab erroribus suis. »Qui ascendens super equos tuos, et quadrigae tuae salvatio.« Equi Dei sunt sanctorum animae, super quas ascendit Dominus ut eas possideat, et ab errorum deviis ad veritatis tramitem dirigat. Ex his equis erat ille qui dicebat: »Ut jumentum factus sum apud te.« His equis et curribus vallatur Eliseus propheta, quos etiam metuenti puero suo ostendit. Ait enim Scriptura libri Regum: »Quia aspexit, et ecce mons plenus equis igneis, et quadrigae igneae in [Col. 0192B] circuitu Elisei.« Et hoc notandum quod in tantis millibus equorum et curruum, nullus ascensor eorum cernitur. Ille enim erat auriga et rector, cui Psalmista canit: »Qui sedes super cherubin, manifestare.« Super hujuscemodi equos ascendit Deus, et quadrigae ejus salvatio; vel, ut alia translatio dicit, Equitatus tuus sanitas. Equitatus Dei justorum omnium est multitudo, totius humani generis salvatio, quia in sanctis equitans, totum lustravit et salvavit orbem.

»Suscitans suscitabis arcum tuum;« id est, quod promisisti in Veteri Testamento, implebis in Novo. Nam per arcum, qui duobus cornibus tendit, duo Testamenta intelliguntur. Unde sequitur et ostendit quid sit arcus: »Juramenta tribubus quae locutus [Col. 0192C] es.« Suscitabis (inquit) arcum, impleta juramenta, quae locutus es tribubus Israel de adventu Filii tui.

(Diapsalma.) »Fluvios scindes terrae; viderunt te et doluerunt montes.« Fluvii terrae sunt corda terrenorum hominum, qui praedicantibus apostolis scissa sunt et aperta per poenitentiam, ut semen verbi Dei reciperent. Nam et in passione Domini petrae scissae sunt, ut dura gentium corda signarentur esse scindenda per fidem. Viderunt hoc montes, id est contrariae fortitudines, et doluerunt invidentes gentium saluti. Sive montes sunt excelsa regna terrarum, et sublimes saeculi potestates. Viderunt crescere et propagari fidem Christi, et doluerunt, atque gravissimam contra sanctos persecutionem excitaverunt. [Col. 0192D] Unde sequitur: »gurges aquarum transiit.« Gurges aquarum valida tempestas persecutionis, transiit, id est conquievit, postquam montes, id est saeculi potestates Christum agnoverunt. Sive alio sensu: gurges aquarum, id est praedicatio apostolorum, transiit, nuntiata per omnes mundi terminos. »Dedit abyssus vocem suam:« id est, profunda apostolorum praedicatio per orbem insonuit. »Altitudo manus suas levabit;« id est virtus divina miraculorum se operibus declaravit; manus namque levare mira operari est. Aliter: »Dedit abyssus vocem suam;« id est inferus a Christo superatus, triumphatorem mortis laudavit. »Altitudo manum suam levavit;« id est celsitudo angelica [Col. 0193A] quasi quodam plausu manum tripudians, Christum laudavit.

»Sol et luna steterunt in habitaculo suo.« Juxta litteram, ut Isidorus dicit, post diem judicii non occidet sol et luna infra terras descendendo, sed semper super terras parebunt; sol quidem in oriente, luna in occidente omni mundo conspicua, nec sub terras descendent, ne inferis lumen suum ostendant. Altiore sensu: »sol et luna steterunt in habitaculo suo,« quia Christus, qui verus est sol, resurgens a mortuis, habitaculum coeli conscendit; luna vero, id est Ecclesia, in fide quam percepit, devote et inconcusse permansit. Quod apertius alia translatio dicit: Elevatus sol in ortu suo, et luna stetit in ordine suo. »In luce sagittarum tuarum [Col. 0193B] ibunt, in splendore fulgurantis hastae tuae.« Ordo verborum est: Sagittae tuae et hastae tuae in luce et in splendore fulgurantis ibunt. Sagittae et hastae Dei, apostoli sunt, quia sicut sagittae et hastae refulgent et vulnerant, sic apostoli refulgebant miraculis, vulnerabant praedicamentis, denuntiantes peccatoribus aeterna supplicia. Aliter: »Sol et luna steterunt in habitaculo suo.« O Deus! sol et luna, et omnis splendor signorum, quo prius illustrabas populum tuum, jam malorum pondere et quodam tenebrarum horrore cooperta erant; te autem apparente, steterunt in habitaculo suo, hoc est, receperunt splendorem et virtutem suam. Ibunt itaque haud dubium populi fideles in luce sagittarum tuarum, et in splendore fulgurantis hastae tuae; hoc est, ambulabunt [Col. 0193C] per iter hujus vitae in luce praeceptorum tuorum, quae velut sagittae aut hastae vulnerant ad salutem, ad hoc terrent, ut emendent.

»In fremitu conculcabis terram.« In terribili praedicatione apostolorum conculcabis terram, id est, conteres corda terrenorum hominum. »Et in furore,« id est judicii comminatione.

»Obstupefacies gentes« regna terrena et omnem mundi potestatem mirari facies. Quia »egressus es,« o Deus Pater, »in salutem populi tui, in salutem cum Christo tuo,« id est cum Filio tuo, quem prae omnibus sanctis singularis gratiae chrismate unxisti. Ut enim Apostolus ait: »Deus erat in Christo, mundum reconcilians sibi.« »Percussisti caput de domo impii.« Caput, principem hujus mundi: domum [Col. 0193D] ipsius, mundum sive animam peccatoris, in qua velut in suo requiescit hospitio. Percutitur ergo caput de domo impii, ut illo percusso, fiat domus Dei et habitatio justitiae. »Denudasti fundamentum usque ad collum.« Omnes astutias et secreta consilia illius impii manifestasti fidelibus usque ad collum, id est usque ad ipsum qui est caput et princeps nequitiae spiritualis, Antichristi videlicet; quia velut collum subjungitur capiti, ita ille suppar est malitiae diaboli, et quasi administrator deceptionis. Hinc Apostolus: Ut non circumveniamur a Satana, non enim ignoramus cogitationes ejus.

(Diapsalma.) »Maledixisti sceptris ejus.« Sceptrum gestamen est regium, et ideo per sceptrum regia [Col. 0194A] potestas innuitur. Maledixit Deus sceptris ejus, id est impii, id est regno et potestati ejus. Impium autem, secundum superioris prophetiae tractatum, id est, specialiter, juxta litteram, Nabuchodonosor, vel generaliter omnem populi Dei adversarium, seu ipsum diabolum possumus accipere. De quo adhuc sequitur: »Capiti bellatorum ejus,« subaudis maledixisti. Non solum (inquit) sceptris ejus, sed etiam ipsi capiti quod percusseras, maledixisti. Caput autem bellatorum diabolus, persecutorum Ecclesiae, quales fuerunt Nero, Domitianus, caeterique qui publicam persecutionem Ecclesiae indixerunt. »Venientibus,« id est qui veniebant, »ut turbo,« sicut tempestas cum terrore nimio, »ad dispergendum me,« id est unitatem sanctae Ecclesiae. »Exsultatio [Col. 0194B] eorum,« id est persecutorum »sicut ejus qui devorat pauperem in abscondito.« Quemadmodum raptor exsultat, cum pauperem nullo vidente et auxilium ferente spoliat, ita persecutores sanctorum gaudebant, tanquam Deo non vidente et nesciente quos affligerent. Potest hoc et de omni perverso dici, qui cum impune peccat exsultat, putans Deum se posse latere, et quae agit ignorare.

»Viam fecisti in mari equis tuis.« Equi Dei sunt apostoli caeterique praedicatores, quibus Deus viam fecit in mari, hoc est in mundo, ut possent discurrere per orbem. Neque enim ipsi sua virtute ad tot et tantas saevas nationes potuissent praedicando venire, nisi ille fecisset viam, diversitatem gentium sub uno Romanorum imperio conciliando. [Col. 0194C] »In luto aquarum multarum;« id est in idololatria multarum gentium fecisti praedicatoribus tuis viam, ut eam spernerent et quasi lutum conculcandam annuntiarent.

»Audivi« non aure corporis, sed intellectu mentis. Et quae audivit? Ea videlicet quae a Patre dicta sunt Filio, de ejus nativitate et passione, qua mundum redempturus erat. »Et conturbatus est venter meus;« id est intellectus meus, cur videlicet ausus fuerim reprehendere judicia Dei, cum etiam ipse Dei Filius, qui peccatum non habuit, tanta et tam indigna ab indignis sustinuerit. »A voce,« subaudis hujus auditionis, »contremuerunt labia mea« ut ultra jam non auderem loqui aut conqueri, quare justi affligantur in mundo. »Ingrediatur putredo [Col. 0194D] in ossibus meis, et subter me scateat.« Certus jam propheta quod idcirco sancti adversis exercentur in hac vita, ut ad veram requiem in alia perducantur, dicit libenter se velle pati omnia contraria; optat se tentari et affligi corporis infirmitate, sicut Job, dicens: »Ingrediatur putredo in ossibus meis,« ut non solum caro, sed etiam medullae ossium computrescant. »Et subter me scateat,« hoc est, bulliat multitudine vermium. Per quod ostendit paratum se esse ad omnia gravissima et postrema supplicia sustinenda. Et hoc quare? »Ut requiescam in die tribulationis;« hoc est, in die judicii, quando erit talis tribulatio, qualis nunquam antea fuit. Et »ut ascendam ad populum accinctum nostrum.« [Col. 0195A] Ordo est, »ut ascendam ad populum accinctum nostrum,« id est expeditum et praeparatum resistere spiritualibus hostibus.

»Ficus enim non florebit.« Ficus Judaicam plebem designat, ad quam venit Dominus, quaerens in ea fructum justitiae, et non reperit, statimque ei maledixit, dicens: »Nunquam ex te fructus oriatur.« Praevidens ergo propheta Judaeos in sua infidelitate permansuros, dolore plenus dicit: »Ficus non florebit.« id est Synagoga infidelium Judaeorum, florem fidei et fructum boni operis non afferet. Et hoc non de omnibus, sed de illis dixit qui excaecati sunt, quorum maxima pars periit. Cum plenitudo gentium introierit, tunc florebit haec ficus, et omnis Israel salvus fiet. »Et non erit germen in vineis.« [Col. 0195B] Vineam plebem illam vocari, ex multis sanctae Scripturae locis discimus, e quibus unus est, »Vineam de Aegypto transtulisti.« Haec vinea plantata in patriarchis, exculta nobiliter in prophetis, acceptissimum Deo fructum attulit, sed apparente Domino degeneravit: Et cum debuisset facere uvas, fecit labruscas: id est, cum debuisset credere in Christum, qui ei promissus et missus fuerat, econtra negavit eum, et ad mortem poposcit, dicens, »Non habemus regem nisi Caesarem,« et, »Crucifige, crucifige eum.« Hoc praevidens propheta sanctus deplorat, dicens: »Non erit germen in vineis;« hoc est, radix boni operis in Judaeis. »Mentietur opus olivae.« Olivam Synagogam designare, poterit agnoscere qui legerit Paulum apostolum, disputantem de fractis [Col. 0195C] olivae ramis, et de oleastro in bonam olivam inserto. Hujus olivae opus fuit unctio, quia in Veteri Testamento reges et prophetae oleo visibili ungebantur. Hanc unctionem cessaturam in adventu Christi praenuntiat propheta, quomodo et Daniel dicit: »Cum venerit Sanctus sanctorum, cessabit unctio.« Vel ita: »Mentietur opus olivae,« id est, mentietur plebs Judaica, quae se promittebat impleturam omnia quae Dominus praecipiebat, dicens: Omnia quae praecipit Dominus Deus noster faciemus, et obedientes ei erimus. »Et arva non afferent cibum.« Hierusalem terrenam arvorum, id est camporum, nomine designat. Quae enim in montibus sita erat, et de qua dictum fuerat: »Fundamenta ejus in montibus sanctis,« postquam Dei Filium recipere noluit, [Col. 0195D] humilis et campestris vocatur, de virtutum prolapsa cuimine. Arva ergo non afferent cibos, quia plebs Judaica nullam jam frugem fidei vel bonae reddit [Col. 0196A] operationis. »Abscidetur de ovili pecus;« id est de Hierusalem, in qua velut pecus in ovili habitabat; abscidetur promiscua plebis multitudo, deleta a Tito et Vespasiano ferro, fame et captivitate. »Et non erit armentum in praesepibus,« id est sacerdotes, scribae et caeteri principes, qui velut tauri pingues, subjectis populis quasi gregibus praeerant, et velut in plenis praesepibus deliciabantur. Non ergo erit armentum in praesepibus, quia subversa Hierusalem, omnis illa principum dignitas annullata est, et impletum quod Dominus dixerat: »Relinquetur vobis domus vestra deserta.«

»Ego autem in Domino gaudebo, et exsultabo in Deo Jesu meo.« Praedicta perditione plebis et principum et totius civitatis, loquitur propheta ex sua et [Col. 0196B] apostolorum omniumque sanctorum persona. »Ego (inquit) in Domino gaudebo,« non in divitiis, non in gloria hujus mundi, »et exsultabo in Deo Jesu salutari meo.« Jesus enim salvator, sive salutaris interpretatur, sed interpres maluit ipsum Hebraicum verbum ponere, quia dulce et plenum gaudii nomen Jesus semper delectat audire.

»Deus Dominus fortitudo mea.« Omnis mea virtus, omnis justitia Christus est, qui est Deus meus. »Et ponet pedes meos quasi cervorum.« Cervorum natura est ut plana et humilia deserant, et montium ardua conscendant, serpentes etiam de cavernis flatu extractos occidant. Sic et sancti terrena et infima deserunt, ad coelestia contendunt, et sua praedicatione a cordibus hominum serpentis [Col. 0196C] antiqui malitiam depellunt. Dicit ergo propheta, Deus Dominus ponet pedes meos, id est actiones meas quasi cervorum, faciens me sua gratia caduca contemnere et aeterna desiderare. »Et super excelsa mea deducet me victor in psalmis canentem.« Deducet me super excelsa mea, id est ad illam coelestem patriam, quia mihi et omnibus sanctis ante saecula praeparata est. Ideo confidenter dico: »Super excelsa mea.« Ipse autem deducet, quia hoc non mea virtus, sed ejus est gratia. Deducet autem me canentem victori, id est Christo triumphatori mortis et diaboli. Deducet ergo me super excelsa, hoc est, ad beatam supernae civitatis frequentiam, quae ex angelis et sanctis hominibus constat, ut illis admixtus atque conjunctus, canam victori cum angelis, [Col. 0196D] »Gloria in excelsis Deo.« Canam et in psalmis panegyricis, cum psalmigrapho David concinens: »Domine, in virtute tua laetabitur rex.«



IN SOPHONIAM PROPHETAM.
[Col. 0195]

Sophonias propheta, qui nonus est in ordine duodecim prophetarum, interpretatur specula, sive arcanum Domini. Cernit captivitatem urbis Hierusalem, cujus jam instabat eversio regnante Josia rege justissimo, sub quo et iste prophetavit. Aliarum gentium vastationem praedicat, et diem judicii intonat.




CAPUT PRIMUM.
[Col. 0196D]

»Verbum Domini quod factum est ad Sophoniam filium Chusi, filii Godoliae, filii Amariae, filii Ezechiae, in diebus Josiae filii Ammon regis Judae.« Tradunt Hebraei, cujuscumque pater aut avus ponitur in titulo, ipsos quoque fuisse prophetas. Ergo hic Sophonias ab avis et atavis prophetali stirpe generatus [Col. 0197A] est. Sophonias enim habuit patrem Chusi, avum Godoliam, proavum Amariam, atavum Ezechiam. Interpretatur Sophonias (ut dictum est) specula sive arcanum. Prophetae enim speculatores erant, sicut ad Ezechielem dicitur: »Speculatorem dedi te domui Israel.« Arcana quoque Domini eis revelabantur, sicut in Amos dicitur: Non faciet Dominus verbum, nisi ante revelaverit servis suis prophetis. Hic ergo speculator filius erat Chusi, qui interpretatur humilitas, vel Aethiops meus. Habebat autem avum Godoliam, qui dicitur magnitudo Domini; proavum Amariam, qui sermo Domini interpretatur; atavum Ezechiam, qui vertitur in fortitudinem Domini. Itaque de fortitudine Domini nascitur sermo Domini, de sermone [Col. 0197B] Domini magnitudo Domini, de magnitudine Domini generatur humilitas, quia quo magis aliquis ad virtutis perfectionem conscenderit, eo amplius se humiliabit, dicens cum propheta: »Humiliatus sum usquequaque, Domine,« etc. Confitebitur quoque se Dei Aethiopem, quia Chusi Aethiops meus interpretatur, id est, agnoscet se peccatorem, et dicet cum Joanne apostolo: »Si dixerimus quia peccatum non habemus, nosipsos seducimus,« etc. Hic talis et tantus, bene dicitur fuisse in diebus Josiae regis sanctissimi, qui interpretatur elevatio Domini. Tempore ergo elevationis exstitit filius humilitatis, quia per humilitatem elevamur ad coelestem elevationem.

»Congregans congregabo omnia a facie terrae, dicit Dominus, congregans hominem et pecus, congregans [Col. 0197C] volatile coeli et pisces maris.« Diu exspectaverat Dominus peccantem Judam sub malis regibus, et quasi aliquam poterant habere excusationem, et dicere: Volumus servire Domino, sed prohibemur a regibus nostris. Unde dedit eis justissimum regem Josiam, qui eos exemplis et monitis voluit reducere ad cultum Dei, sed illi nihilominus in idololatria permanserunt. Quapropter juste prophetatur de eis eversio Hierusalem, et captivitas populi, ac victoria Nabuchodonosor. »Congregans congregabo omnia.« Non (inquit) ultra ad poenitentiam exspectabo, sed omnia congregans consumam. Non homo, non pecus, non volatilia aut pisces remanebunt, iram meam etiam bruta sentient animalia; quia enim propter hominem creata sunt omnia, jure interfectis hominibus [Col. 0197D] sequitur solitudo et raritas bestiarum. »Et ruinae impiorum erunt.« Ad primum quoque Domini adventum haec ipsa prophetia referri potest, quando ex Judaeis et gentibus per fidem congregati sunt, quidam velut homines ratione utentes, alii quasi pecus simplices et ineruditi, leves ut aves, curiosi veluti pisces, qui maris profunda rimantur. »Et ruinae impiorum erunt.« Non tantum in ultimo judicio erunt ruinae impiorum, cum audierint, »Discedite a me, maledicti, in ignem aeternum,« sed et in primo jam adventu hoc factum est, quando venit Dominus in ruinam, ut ruerent qui male stabant, et qui vivebant peccato, morerentur et inciperent vivere justitiae. Sive simpliciter in adventu Christi primo [Col. 0198A] fuerunt ruinae impiorum negantium Christum et nolentium recipere fidem ejus. »Et disperdam homines a facie terrae, dicit Dominus, et extendam manum meam super Judam et super omnes habitatores Hierusalem.« Extensio manuum gestum percutientis ostendit. »Et disperdam de loco hoc reliquias Baal,« id est cultores ejus, qui pauci remanserant in Juda de caede hostium. Ad tantam namque impietatem venerant, ut in templo Dei statuam Baal ponerent, quam imaginem Ezechiel vocat idolum zeli, et in eodem sanctuario Deum et idola venerarentur. »Et nomina aedituorum cum sacerdotibus.« Aeditui sunt janitores, id est aedium custodes, ipsi sunt Hebraice Nathinei. Hic autem despective sacerdotes vocat aedituos, quos a fano, id [Col. 0198B] est templo fanaticos dicimus. Et aedituos ergo et sacerdotes quondam Dei minatur se disperdere.

»Et eos qui adorant super tecta militiam coeli, et adorant et jurant in Domino, et jurant in Melchon.« Super tecta enim, id est in domatibus stantes, solem et lunam et caetera sidera adorabant, et pariter in nomine Domini, et in nomine Melcho, qui interpretatur rex, jurabant.

»Et qui avertuntur de post tergum Domini, et qui non quaesierunt Dominum, nec investigaverunt eum,« subaudis disperdam; illos videlicet, qui declinantes a cultura Domini, adorant militiam coeli, et jurant per nomina idolorum, et adorant Baal et idolum Sidoniorum. Tropologice Hierusalem Ecclesiam significat Domini, de qua in adventu suo disperdet [Col. 0198C] omnem idololatriam et reliquias Baalim, quod interpretatur in sublimioribus, id est vanam gloriam et pompam falsae admirationis; necnon etiam eos, qui jurant in Domino, et in Melcho, id est illos qui Deo et saeculo se putant posse servire, cum econtra Dominus: »Nemo potest duobus dominis servire.« Et quia vertuntur de post tergum Domini, id est qui ad mala opera declinantes, relinquunt iter quo Dominum sequi debuerunt. Potest etiam per tergum Domini, corporeus adventus ejus intelligi, quo visibilis fuit, sicut per ejus faciem divinitas quae a nulla creatura, ut est, videri potest. Unde et ad Moysen dictum est: »Est locus apud me, et stabis supra petram. Cumque transierit gloria mea, tollam manum meam, et videbis posteriora [Col. 0198D] mea.« De post tergum Domini recedunt, qui aut eum incarnatum non credunt, aut ejus praecepta contemnunt.

»Silete a facie Domini Dei, quia juxta est dies Domini.« Sileat, revereatur, intremiscat. Diem Domini, juxta litteram, intelligimus tempus captivitatis et ultionis in populum Judaeorum. Vel spiritualiter diem extremi judicii, non est absurdum intelligere. »Quia praeparavit Dominus hostiam, sanctificavit vocatos suos.« Hostiam praeparatam, populum dicit, qui in tempore vindictae velut hostia mactandus erat. »Sanctificavit vocatos suos,« quasi ad celebre convivium invitatos. Solebant enim epulum habentes sanctificari, id est ablui, et cultioribus [Col. 0199A] vestibus indui. Vocatos ergo Nabuchodonosor et Chaldaeos debemus accipere, quos ipse vocabat ad puniendos peccatores; nam et per Jeremiam servum suum dicit: »Vocavi (inquiens) Nabuchodonosor servum meum.« Quidam diem Domini, quando praeparavit hostiam suam, de primo adventu ejus accipiunt, quando singularis hostia, id est verus agnus Christus immolatus est. Vocatos et sanctificatos, apostolos et eos qui per eos ad fidem venerunt, intelligunt.

»Et erit in die hostiae Domini, visitabo super principes et super filios regis.« Dies hostiae Domini, tempus est Judaicae captivitatis, quando omnis populus erat immolandus ab hostibus; tunc visitavit Dominus super principes et super filios regis Josiae, quos omnes vel captos constat fuisse, vel occisos. [Col. 0199B] Sive generaliter filios regis, stirpem regiam dicit. »Et super omnes qui induti sunt veste peregrina,« id est exotica et pretiosa, sive super eos, qui pro Dei cultu idola venerabantur.

»Et visitabo super omnem qui arroganter ingreditur super limen in die illa;« id est, qui quondam fastu et dignitatis supercilio, gradus sive limen templi conscendunt. In Hebraica veritate habetur: »Qui transibunt limen;« quod faciunt cultores veste daemonis, qui limen templi illius non calcant, - sed pertransibunt. »Qui complent domum Domini Dei sui iniquitate et dolo;« id est divitiis iniquitate paratis. Tropologice haeretici peregrinis vestibus induuntur, qui relicta veste Christi, quam accepimus in baptismo, assumunt impietatem pro pietate, pro veritate mendacium. [Col. 0199C] Ipsi quoque super limen arroganter ingrediuntur, qui spreta simplicitate fidei, Ecclesiam per erroris sui praedicationem iniquitate et dolo complent.

»Et erit in die illa, dicit Dominus, vox clamoris a porta piscium, et ululatus a secunda, et contritio magna a collibus.« Portam piscium eam portam secundum litteram dicit, quae vicinior erat mari, et ducebat Diospolim et Joppen. Quodque sequitur, »Ululatus a secunda,« portam dicit secundi muri in eadem maris via. Secundam autem Hierusalem, etiam in libro Regum legimus: »Misit ad Oldam propheten uxorem Sellum, quae habitabat in Hierusalem in secunda.« Contritionem a collibus, perturbationem designat de monte Sion, et excelsiore scilicet urbis parte, qua capta, facilior erat ad [Col. 0199D] prona descensus. Tropologice per portam piscium, sensus oculorum exprimitur; per secundam, sensus aurium. Per hos quippe duos sensus, videlicet audiendi et videndi, maxime peccatores judicandi sunt, per quos peccati delectatio ad sensus reliquos emanat. Erit enim contritio magna a collibus, quia conteretur quidquid fuerat excelsum. Vox enim Domini super omnem superbum et arrogantem, et humiliabitur. Sunt qui duas portas, baptismum intelligunt et poenitentiam, et a prima porta vox clamoris illorum erit, qui non servaverunt quod in baptismo promiserunt. Ululatus a secunda, eorum qui non egerunt poenitentiam de his quae post baptismum commiserunt.

[Col. 0200A] »Ululate, habitatores Pilae, conticuit omnis populus Chanaan.« Pilam hoc loco vas debemus accipere, in quo frumenta pinsuntur, id est tunduntur, et est producta pi syllaba. Nam aliud est pila pi correpta, sphaera videlicet pilorum, qua pueri ludunt. Pilam ergo appellat Hierusalem, quasi enim vi et impetu frumenta feriente desuper pilo tunditur; ita de porta piscium et de secunda atque de collibus proruens, decurret Chaldaeorum vel Romanorum exercitus, et comminuet omnia. Populum autem Chanaan, populum Judaeorum appellat, quia impietates Chananaeorum agebant: nam et Daniel impudicum senem semen Chanaan vocat. Venientibus itaque hostibus, conticescent nimio metu, et suorum scelerum conscientia exagitati, nec saltem [Col. 0200B] Deum quem offenderunt, invocare audebunt. »Disperierunt omnes involuti argento;« illi videlicet qui divitiis confidebant, et se quasi involutos et circumseptos nimiis opibus aestimabant, et idcirco pauperes despiciebant. Et notandum quod non futuro tempore dixit: Conticescet Chanaan, aut disperibunt, sed de praeterito, »conticuit« et »disperierunt;« quia quod certissime venturum erat, quasi jam venisse praevidebat. Non autem soli peribunt, qui in suis divitiis gloriantur, sed etiam qui inflantur de dignitatibus saeculi, tument vana nobilitate, pulchritudine vel robore corporis, caeterisque mundi vanitatibus extolluntur.

»Et erit in tempore illo scrutabor Hierusalem in lucernis, et visitabo super viros defixos in faecibus [Col. 0200C] suis.« Cum (inquit) Chaldaei vel Romani venerint ceperintque Hierusalem, tunc scrutabor cum lucerna omnia loca civitatis, in quibus abscondi poterunt, etiam cloacas et obscuras speluncas, ut nullus possit effugere. Hoc, qui subversionem a Romanis factam legerit, ita gestum inveniet. Visitabit etiam super viros defixos in faecibus suis, hoc est, qui in corporibus confidunt. Despective enim fortitudinem corporis faeces vocat. Sive defixos in faecibus vocat peccatores, qui consuetudine peccandi, defixi sunt in suis illecebris, nec ab eis poenitendo ablui volunt. Hi tales, »qui dicunt in cordibus suis: Non faciet bene Dominus, et non faciet male,« id est, nec bonis bona retribuet, nec malis mala rependet. Tropologice autem in die illa, id est in consummatione [Col. 0200D] mundi, scrutabitur Deus Hierusalem, id est Ecclesiam in lucerna, hoc est in judicio Christi, qui ex humanitate constat et divinitate, sicut lucerna ex testa et lumine, per quem Deus Pater omne faciet judicium; et visitabit super viros defixos in faecibus suis, hoc est, ulciscetur in eis, quibus sua peccata placuerunt, cum defenderent mala sua, blasphemantes Deum, tanquam tales eos fecisset, et tollentes providentiam Dei, ut nec bene facere prodesset, nec obesset male facere. In lucerna ergo Dominus Hierusalem scrutabitur, id est proferet omnia abscondita in lucem. Neque tantum de operibus sed etiam de otiosis sermonibus et de subtilissimis cogitationibus ratio fiet et vindicta.

[Col. 0201A] »Et erit fortitudo eorum in direptionem, et domus eorum in desertum, et aedificabunt domos, et non habitabunt: et plantabunt vineas, et non bibent vinum earum.« Manifeste de Judaeis dicitur, quorum fortitudo et omnis exercitus captivitatis tempore in direptionem data est, et domus destructae, et agri et vineae vastatae. Nec prolongata est ultio, nec ultra exspectavit patientia Dei, sed velociter restituit eis quod merebantur. Sed et juxta tropologiam in die judicii omnis malorum fortitudo dabitur in direptionem. Qui aedificaverunt domos non super petram, sed super arenam, nec plantaverunt vineam electam, sed vineam Sodomorum et Gomorrhae. Talis ergo plantatio peribit.

»Juxta est dies Domini magnus, juxta et velox [Col. 0201B] nimis. Vox diei Domini amara, tribulabitur ibi fortis. Dies irae dies illa, dies tribulationis et angustiae, dies calamitatis et miseriae.« Juxta litteram omnia haec vel de Babylonica, vel de Romana captivitate dicuntur. Tunc enim experti sunt diem amaram, qui Deum ad amaritudinem provocaverant. Tribulati sunt ibi fortes et potentes, fuit dies illa dies irae, quia saepe quidem antea sustinuerant iram Dei, sed non in consummatione. Haec autem ira finis eorum fuit, quia perdiderunt locum, regnum, et gentem, et in omnes mundi terminos dispersi sunt. Possunt haec tropologice referri ad consummationem saeculi, quando erit vox amara, quae dirigetur ad eos qui in sinistris erunt, »Ite in ignem aeternum,« etc. Tribulabitur ibi fortis, quia etiam [Col. 0201C] sancti pavore solventur, et virtutes coelorum movebantur. Erit quoque dies irae, tribulationis et angustiae, quando plangent omnes gentes, et nullus erit effugii locus, nullus alteri auxiliabitur. Erit »dies tenebrarum et caliginis, dies nebulae et turbinis,« quod necesse est ut eos persequantur tenebrae, qui dum male agerent, odio habebant lucem.

Erit »dies tubae et clangoris,« quod (ut Apostolus ait) fiet judicium in momento, in ictu oculi, in novissima tuba.« Haec autem omnia erunt »super civitates munitas,« id est super omnem mundi confidentiam et praesumptionem. »Et super angelos excelsos,« opera videlicet perversa, et rectam Domini viam declinantia.

»Et tribulabo homines, et ambulabunt ut caeci, [Col. 0201D] quia Domino peccaverunt, et effundetur sanguis eorum sicut humus, et corpus, sicut stercora, sed et argentum eorum et aurum eorum non poterit liberare eos in die irae furoris Domini. In igne zeli ejus devorabitur omnis terra, quia consummationem cum festinatione faciet cunctis habitantibus terram.« Manifestum est quod idcirco haec omnia Hierusalem sustinuerit, quia peccaverunt Domino Christo, tradendo eum morti. Tunc ambulaverunt, ut caeci, ignorantes quid agerent; et quia fuderant sanguinem prophetarum, et sanguinem ejus qui est Dominus prophetarum, idcirco effusus est sanguis eorum sicut humus, et corpora eorum jacuerunt insepalta velut stercora. Divitiae quoque eorum iniquitate [Col. 0202A] et nimia sollicitudine quaesitae, non poterunt liberare dominos et possessores suos, quia ignis irae Domini devorabit eos et omnem terram regni illorum. Faciet autem Dominus consummationem cum festinatione. Nam quadragesimo secundo anno post passionem Domini possessa est Hierusalem a Romanis, et consummatio facta est cum festinatione. Sed et in mundi fine tribulabuntur impii homines, id est carnales et qui secundum hominem vixerunt, et ambulabunt ut caeci, quia verum lumen perdiderunt. Quod vero sequitur: »Effundetur sanguis eorum sicut humus,« in die judicii non poterit effundi sanguis, cum jam erunt immortalia corpora. Ergo nomine sanguinis illud debemus accipere, quo vegetatur et vivit anima, fidem videlicet, [Col. 0202B] spem, et charitatem, caeterasque virtutes, in quibus est vita animae. Qui ergo hunc animae sanguinem fuderit, id est qui hominem malo exemplo vel perversa doctrina necaverit fundetur, in die judicii sanguis ejus, id est si quid vitale in bonis operibus videbatur habere, cogetur amittere.



CAPUT II.

»Convenite, congregamini, gens non amabilis.« Post praedicta mala quae passuri erant, provocat propheta populum ad poenitentiam: Convenite, congregamini in unionem charitatis, qui eratis dispersi peccatis. »Gens non amabilis,« id est indigna amore Dei.

»Priusquam pariat visio quasi pulverem transeuntem [Col. 0202C] diem, antequam veniat super vos ira furoris Domini,« id est antequam impleantur quae praedicta sunt, quae ita facile venient, nisi poenitendo praeveneritis, sicut levissime rapitur pulvis a vento. In quo considerandum quanta sit Dei clementia. Provocat ad misericordiam, ne faciat quod minatus est. Tropologice generalis est ad omnes exhortatio, ut congregentur in societatem Ecclesiae, et praeveniant iram Dei per poenitentiam, ne eos dies judicii imparatos inveniat.

»Quaerite Dominum, omnes mansueti terrae, qui judicium ejus estis operati.« Vox prophetae ad sanctos dirigitur: O sancti et electi, qui praecepta Domini adimpletis, et in terra positi audistis vocem dicentis: »Beati mites, quoniam ipsi possidebunt [Col. 0202D] terram,« et imitati estis ejus mansuetudinem, et justitiam operati estis, quaerite Dominum amando et colendo illum. Et quasi interrogaretur, quis est iste Dominus, respondetur.

»Quaerite justum, quaerite mansuetum, si quomodo abscondamini in die furoris Domini,« id est Christum, cui omne judicium dedit Pater. Jubetur ergo mansuetis ut quaerant mansuetum, ut quod minus est in illis, ab illo qui est virtutum omnium finis, perficiatur. Sed et hoc dicendum, quod justis et mansuetis loquens, quasi dubitative dicit: Si forte abscondamini in die furoris Domini, quid fiet de peccatoribus?

»Quia Gaza destructa erit, et Ascalon in desertum. [Col. 0203A] Azotum in meridie ejicient, et Acaron eradicabitur.« Tanta, inquit, erit fortitudo Chaldaici exercitus, ut etiam potentissimas urbes Philistinorum, quae nobis semper aequo certamine restiterunt, eadem captivitas apprehendat. Mystice Gaza, quae interpretatur fortitudo ejus, eos designat qui in robore corporis confidunt, et in saeculari potentia. Hi ergo destruentur et ad nihilum redigentur. Ascalon interpretatur ponderata, vel ignis homicida, peccatores insinuat, qui juxta mensuram criminum judicabuntur, et eadem mensura qua mensi sunt remetietur eis, et qui arserunt desiderio effundendi sanguinis, et studio scandalizandi et necandi animas. Hi in desertum deducentur, ignibus gehennae traditi. Azotus, quae interpretatur ignis [Col. 0203B] generationis, eos designat qui libero in his incendio ardent. Hos ergo in meridie, id est aperta et clara luce ejicient in tenebras exteriores, quando sancti plenam recipient claritatem. Acaron, quae dicitur sterilitas vel eradicatio, eos typice designat qui nullos boni operis fructus habentes, et multos perversa doctrina avellunt ab amore Dei. Hi quoque eradicabuntur de terra viventium.

»Vae qui habitatis funiculum maris, gens perditorum.« Quatuor magnis urbibus Palaestinae nominatis, nunc ad totam provinciam propheticus sermo dirigitur, et praedicitur quod et ipsi qui juxta mare habitabant vastandi sint. Quid vero sequitur, »Verbum Domini super vos, Chanaan, terra Philistinorum, et disperdam te ita, ut non sit inhabitator,« ostendit [Col. 0203C] Philisthaeos Chananaeos esse, minaturque eis propheta quod ad tantam venturi sint vastitatem, ut urbes munitissimae in ovilia pastorum vertantur:

»Et erit funiculus maris requies pastorum et caulae pecorum, et erit funiculus ejus qui remanserint de domo Juda,« id est Chanaan vel Philisthiim. »Ibi pascentur in domibus Ascalonis, ad vesperam requiescent.« Cumque filii Juda reversi fuerint de captivitate sub Zorobabel et Jesu et Nehemia, omnis terra Philistinorum, qui in captivitate tenebantur, erit eorum possessio, et sic erit deserta, ut pastores de reliquiis Judaeorum in Ascalone nobilissima quondam urbe greges suos post meridiem faciant accumbere. Hoc autem fiet, »quia visitabit eos Dominus Deus eorum, et avertet captivitatem [Col. 0203D] eorum.« Hoc juxta historiam: spirituali vero sensu, civitates Philistinorum quarum praenuntiatur interitus, superbiam gentilium designant, juxta praepositam nominum interpretationem. Hi sunt habitantes in funiculo maris, quia diversis fluctibus errorum tunduntur. Destructa ergo eorum superbia, domus Juda, hoc est vera Ecclesiae confessio in eorum loca incipit habitare, dum pro impietate succedit pietas, injustitiam extrudit justitia, superbiam humilitas sibi substernit.

»Audivi opprobrium Moab et blasphemias filiorum Amon, quae exprobraverunt populo meo,« Praedicta clade Palaestinorum, et exterminio civitatum illius terrae, nunc contra Moab et filios Amon propheta [Col. 0204A] convertitur, et eis praenuntiat mala ventura, eo quod Babyloniis auxilium praebuerint contra populum Dei, et cum eis civitatem templumque subruerint, et insultantes captis Judaeis Deum blasphemaverunt. Audivi opprobrium Moab. Haec civitas est Arabiae, et nunc Areopolis, id est Martis civitas dicitur. Et blasphemias filiorum Amon, quae et ipsa civitas Arabiae, nunc Philadelphia vocatur. Uno autem nomine et regio et civitas nuncupatur. »Et magnificati sunt super terminos eorum« qui, ejectis illis, dilataverunt in terra eorum fines suos.

»Propterea vivo ego, dicit Dominus exercituum Deus Israel, quia Moab ut Sodoma erit, et filii Amon quasi Gomorrha.« Hoc quomodo juxta litteram factum sit, exponi non potest. Neque enim hae urbes [Col. 0204B] sunt subversae sicut Sodoma et Gomorrha, neque terra eorum sulphuris nubibus exusta, et in cineres favillasque conversa est, sed adhuc urbes inhabitantur, licet permutatis vocabulis, et regio excolitur. Ergo ad spiritualem sensum confugiendum est. Moab et Amon filii fuerunt Lot, de incestis nuptiis generati. Lot interpretatur declinans, Moab ex patre, Amon populus meus. Per hos ergo designantur haeretici, et omnes pravi dogmatis repertores, qui declinantes a vero Patre Deo, facti sunt filii diaboli, et audiunt a Domino: »Vos ex patre diabolo estis,« et nec jam populus sunt Dei, nati in tenebrosa spelunca. Hi ergo insultant simplicitati Ecclesiae, et magnificant se super terminos ejus, facientes contra hoc quod Salomon dicit: »Ne transgrediaris [Col. 0204C] terminos quos posuerunt patres tui.« His ergo sub quadam contestatione minatur, quod sicut illae civitates subversae sunt corporaliter, sic isti sunt subvertendi aeterna damnatione, et ignis, sulphur, ac spiritus procellarum, sit pars calicis eorum. Siccitas spinarum et acervi salis, et desertum usque in aeternum.« Recte haeretici siccitas spinarum vocantur, quia velut spinae lacerant semper et discindunt unitatem Ecclesiae, arescentes per impietatem suam, et ad nihil aliud apti quam ut in ignem mittantur aeternum. Ipsi quoque sunt acervi salis, quia velut sal infatuatum projiciuntur de Ecclesia, et ab omnibus conculcantur. Hos ergo »reliquiae populi mei diripient illos, et residui gentis meae possidebunt eos, hoc eis eveniet pro superbia sua, [Col. 0204D] quia blasphemaverunt et magnificati sunt super populum Domini exercituum. Horribilis Dominus super eos, et attenuabit omnes deos terrae, et adorabunt eum viri de loco suo, omnes insulae gentium.« Hoc est doctores et praedicatores veritatis, qui et falsam haereticorum scientiam destruunt, et impia dogmata diripiunt.

»Sed et vos Aethiopes interfecti gladio meo eritis, et extendet manum suam super aquilonem, et perdet Assur: et ponet speciosam in solitudinem et in invium, et quasi desertum, et accubabunt in medio ejus greges, omnes bestiae gentium, et onocrotalus et rricius in liminibus ejus morabuntur.« Haec omnia quae de Philisthiim et Moab et filiis Amon dicuntur, [Col. 0205A] Judaei ad Christi sui adventum referunt, quem putant venturum in saeculi consummatione, et rursum exstructurum Hierusalem, et liberaturum Judaeos de potestate omnium gentium, eumque adorandum ab omnibus, juxta quod supra dictum: »Et adorabunt. eum viri de loco suo, et omnes insulae gentium.« Nec solum supra dictas gentes vicinas Judaeis, sed etiam Aethiopes et Assyrios superandos ab illo, ipsam Ninivem in solitudinem redigendam, ita ut fiat habitatio bestiarum. Hoc est enim quod dicitur. Speciosa redigetur in solitudinem, quia Ninivem Babylonem intelligit, maxime propter similitudinem monstrorum onocrotali et ericii, quae Isaias propheta in Babylonia fuisse describit post ejus vastationem. Sciendum vero onocrotalorum duo esse genera, unum aquatile, [Col. 0205B] aliud solitudinis. Dictus autem onocrotalus, quia crotalon Graeci cymbalum vocant, et haec avis, quia voce caret, rostrum in modum cymbalorum repercutiens, vocis similitudinem reddit. Et quod dicitur, »vox cantantis in fenestra, corvus in superliminari« vel daemones volunt intelligi, vel variarum voces volucrum, quae solent in desertis urbibus morari, sicut ululae, bubones, et stryges, caeteraque perplura, quae omnia indicia sunt solitudinis.

»Quoniam attenuabo robur ejus,« id est Ninive vel Babylonis imminuam fortitudinem. »Haec est civitas gloriosa.« Vox prophetae quasi insultantis ei post ruinam, et dicentis: »Haec est civitas gloriosa,« »habitans in confidentia, quae dicebat in corde suo: Ego sum, et extra me non est alia amplius.« Quod [Col. 0205C] non solum ore locuta est, verum et in corde sic esse putavit. »Quomodo facta est in desertum cubile bestiae? Omnis qui transit per eam sibilabit, et movebit manum suam.« Quod ergo in deserta civitate monstruosae bestiae dicuntur habitasse, aut ita fuit juxta litteram, aut sub figura bestiarum mutari varietates nationum indicantur. Tropologice Aethiopes sunt infideles, qui nondum horrorem veteris hominis tanquam nigredinem deposuerunt. Comminatur ergo his qui nolunt ad meliora converti, et abluere nigredinem peccatorum, quod ejus gladio interficiendi sint, gladio videlicet verbi Dei acutissimo, ut agentes poenitentiam sicut Ninivitae, moriatur in eis peccatum, et vivat justitia. Et hoc quidem ipse Dominus minatus est, nunc vero propheta loquitur de Deo [Col. 0205D] per tertiam personam. »Et extendet manum suan super aquilonem, et perdet Assur.« Aquilo ventus est frigidissimus, qui et dexter vocatur. Significat autem diabolum, qui in eorum cordibus requiescit in quibus refrixit charitas, quem et sponsa vult ab Ecclesiae horto recedere, dicens: »Surge, aquilo, et veni, Auster.« Dexter autem ab illis vocatur, qui ejus frigore delectantur, caeterum opere sinister est. Postquam vero extenderit manum suam super aquilonem, perdet Assur, qui dirigens, vel magis coarguens interpretatur, eumdem designans diabolum, qui omnes sequaces suos ad mortem dirigit, quique illos quibus peccata suggerit, postea coarguit, et ab eis poenas exigit. Hunc ergo Dominus Jesus interficiet [Col. 0206A] spiritu oris sui. Tunc speciosa Ninive, id est mundus cum principe suo peribit, ita ut nullus ejus misereatur. Nec abhorret si speciosam dicamus Ecclesiam, quae in fine mundi sub Antichristi persecutione, cum abundaverit iniquitas, et refrixerit charitas, ponetur in solitudinem, paucissimis remanentibus, qui se vere et non simulate fateantur esse Christianos. Et tradetur bestiis, et implebitur monstris vitiorum. Onocrotalus enim, qui amat solitudinem, eos designat, qui se ab Ecclesia scindunt, et sua illi conventicula praeferunt, et stridorem sive fragorem falsorum dogmatum magis quam vocem edunt. Septuaginta pro onocrotalo »chamaeleontem« posuerunt, quod est animal diversos mutans per momenta colores, eos designans qui per diversa [Col. 0206B] vitia, nunc libidine, nunc avaritia, nunc crudelitate, modo tristitia, modo inutili exsultatione mutantur. Ericius vero spinosum animal et timidum, et in sphaeram se colligens ne deprehendi possit, eos innuit qui obsessi sunt sentibus peccatorum, et ipsa peccata defendunt, nec uni quidem sua scelera confiteri volunt. Corvus immunda avis et lanians, designat eos qui cum sint immundi vitiis, aliis detrahunt, et loquuntur pacem cum proximo, mala autem sunt in cordibus eorum.



CAPUT III.

»Vae provocatrix et redempta civitas, columba non audivit vocem, et non suscepit disciplinam. In Domino non est confisa, ad Deum suum non appropiavit.« [Col. 0206C] Post praedictam diversarum gentium captivitatem, revertitur propheta ad Judaeos, et omnis ejus sermo contra Hierusalem est. Vae (inquit), o civitas, quondam columba, per legem ad servandam innocentiam generata, saepe peccans, captivata et rursum redempta. Vae, civitas provocatrix, id est ad amaritudinem suis sceleribus perducens Deum, sive provocatrix, quia post acceptam pietatis notitiam ad impietatem conversa est. Provocare enim Deum est sciendo peccare, Non audivit praeceptum Domini, et correpta noluit recipere disciplinam, neque, cum malis premeretur, confisa est in Domino. Et cum Dominus dicat: »Ego sum Deus appropinquans, et non Deus de longe,« ipsa tamen noluit ei appropinquare.

[Col. 0206D] »Principes ejus, in medio ejus quasi leones rugientes.« Describit propheta quales principes et judices sive sacerdotes habuerint. Principes (inquit) ejus quasi leones semper versabantur in praedam, et proni erant ad effundendum sanguinem subjectorum. »Judices ejus lupi vespere, non relinquebant in mane,« non dimittentes aliis quod rapere possint.

Prophetae ejus vesani,« id est insanientes. »Viri infideles,« quia loquebantur quasi ex ore Domini, sed omnia fatua et falsa proferebant: »sacerdotes ejus polluerunt sanctum, injuste egerunt contra legem« committentes sacrilegium in loco sanctuarii, dicentes secundum legem facere, cum omnia agerent contra legem. Quia ergo illi egerunt injuste

[Col. 0207A] »Dominus justus in medio ejus, non faciet iniquitatem,« sed restituet illi quod meretur. »Mane, mane«, id est manifeste, »judicium suum dabit in lucem, et non abscondetur. Nescivit autem iniquus confusionem.« Et haec fecit ut correpta civitas converteretur ad melius, sed Israel nescivit confusionem.

»Disperdidi gentes, et dissipati sunt anguli earum. Desertas feci vias eorum, dum non est qui transeat. Desolatae sunt civitates eorum, non remanente viro, neque ullo habitatore. Dixi: Attamen timebis me, suscipies disciplinam, et non peribit habitaculum ejus, propter omnia in quibus visitavi eam. Verumtamen diluculo surgentes, corruperunt omnes cogitationes suas.« Quia (inquit) per plagas [Col. 0207B] non potui illos corrigere, volui saltem ut per beneficia converterentur, et agerent poenitentiam. Disperdidi ergo gentes tibi, o Juda, contrarias, desolavi civitates propter te, et vias earum feci invias, ut nullus per eas transiret. Et post haec misi prophetas qui monerent, et ad poenitentiam te provocarent. Feci haec omnia ut timeres me et susciperes disciplinam. Quod si fecisses, non periret habitaculum tuum, id est templum propter scelera quae gesseras. Haec Domino faciente, illi quasi de industria et ex contentione mane surrexerunt, ut implerent cogitationes suas, qui festinare debuerant ut redirent ad Deum, e contra festinaverunt ut malum quod mente conceperant, opere agerent. Possunt haec tropologice referri ad Ecclesiam, quae recte vocatur columba, [Col. 0207C] quia simplices et sine malitia habet fideles. Sed quia intra eam sunt, qui confitentur nosse se Deum, factis autem negant, quales sunt haeretici et mali Christiani, ideo dicitur: »Haec non audivit vocem Domini.« Cujus mali principes et judices, hoc est doctores et magistri, assimilantur leonibus et lupis vespertinis. Horum vias, id est pravas actiones dissipat Dominus, et urbes, id est confidentiam quam in pravis dogmatibus habent, destruet. Dabit etiam judicium suum in lucem, finita nocte hujus saeculi. Et non abscondetur cum exigere coeperit a servis commissam pecuniam, et tunc dissipabuntur anguli eorum, id est pravae voluptates, a recto itinere declinantes. Sed licet haec faciant, tamen non recedit Dominus ab ea, sed admonet ut timeant eum et suscipiant [Col. 0207D] disciplinam. Verum quia justus est, non parcit peccantibus, sed restituit quod merentur.

»Quapropter exspecta me, dicit Dominus, in die resurrectionis meae in futurum, quia judicium meum ut congregem gentes, et colligam regna.« Judaei et nostri judaizantes ad tempora Antichristi hoc referunt. Putant enim ab illo coadunanda esse omnia mundi regna, sed uno ejus imperio, et tunc una, id est Hebraea lingua omnes homines locuturos, sicut ante diluvium fuit. Nos vero, beatum Hieronymum sequentes, ad tempora ista referamus Ecclesiae. »Exspecta me (inquit) in die resurrectionis meae,« id est praepara te ad tempus resurrectionis meae. Cum enim post peccata et vitia, quae sunt mors animae, [Col. 0208A] ad bonam vitam praeparamur, resurgit in nobis Christus. Quia enim ipse caput, et omnes electi membra ejus sunt, recte et commori et conresurgere dicitur membris suis, sicut et consedere ei in throno ejus, juxta quod in Apocalypsi promisit: »Qui vicerit, faciam illum sedere in throno meo.« Et Apostolus: »Convivificavit et consedere nos fecit in coelestibus.« Potest et sic accipi. »Exspecta me in die resurrectionis meae,« hoc est, in tempore novissimi judicii, quando omnes resurgent, et ego cum membris meis resurgentibus resurgam, et tunc congregabuntur gentes, et colligentur regna, id est potestates saeculi, vel magistri perversorum dogma tum.

»Et effundam super eas indignationem meam, et [Col. 0208B] omnem iram furoris mei.« Super eos qui minus peccaverunt, effunditur indignatio Domini, qui designantur per gentes. Qui vero potentes sunt in malo et haeresiarchae, super eos effunditur omnis ira furoris Domini. »In igne enim zeli mei devorabitur omnis terra,« id est quidquid terrenum est, et ad carnis opera pertinet. Ergo quod superius minatus est, non est crudelitatis, sed misericordiae, cum ad hoc indignatio et furor effunditur, ut terra, id est peccatorum rubigo exuratur.

»Quia tunc reddam populis labium electum, ut vocent omnes in nomine Domini, et serviant ei humero uno.« Tum, inquit, id est cum deposuerint errores suos, reddam illis labium electum, id est antiquum confessionis meae eloquium. Hoc autem erit, [Col. 0208C] cum secundum Apostolum in nomine Jesu omne genu flectetur coelestium, terrestrium, et infernorum, et omnis lingua confiteatur quia Dominus Jesus est in gloria Dei Patris: hoc est enim: »Serviant ei humero uno,« id est pari devotione jugum dominationis ejus suave, et onus ejus leve suscipientes.

»Ultra flumina Aethiopiae inde supplices mei, filii dispersorum meorum deferent munus mihi.« Ordo verborum est: O filia dispersorum meorum, ultra flumina Aethiopiae deferent munus. Filiam dispersorum vocat Synagogam, quondam filiam, quam jam pene in toto orbe disperserat. Est autem sensus: O Israel, o Synagoga quondam filia, nunc dispersa et captivata, licet aemulatione crucieris, et invideas saluti gentium, tamen te nolente de Aethiopia (hoc [Col. 0208D] est, de gentilitate peccatis nigra et infidelitate tenebrosa) deferent mihi munera. Et nunc regina Saba, id est gentium Ecclesia, veniet audire sapientiam veri Salomonis. Hinc et Psalmista: »Aethiopia praeveniet manus ejus Deo.« Flumina Aethiopiae juxta litteram Nilum dicit, qui in septem flumina deducitur. Spiritualiter flumina Aethiopiae populi sunt gentium, qui Domino victimas gratiarum et sacrificia fidei ac devoti pectoris detulerunt.

»In die«, inquit, »illa,« id est in tempore, cum gentium crediderit multitudo, »non confunderis« tu, o filia dispersorum meorum. »Super cunctis adinventionibus tuis, quibus praevaricata es in me,« eligendo Barabbam, et Dei Filium crucifigendo: [Col. 0209A] »Quia tunc auferam de medio tui magniloquos superbiae tuae,« id est Pharisaeos et scribas, sive sacerdotes, magna contra Dominum loquentes. »Et non adjicies exaltari amplius in monte sancto meo,« id est in Ecclesia fidelium, jactando te de generis nobilitate et electione patrum. Hoc autem factum est quando post resurrectionem Domini praedicantibus apostolis una die crediderunt tria millia, alia die quinque millia, et deinceps multa millia, multa etiam turba sacerdotum obediebat fidei.

»Et derelinquam in medio tui populum pauperem et egenum, et sperabunt in nomine Domini reliquiae Israel.« Cum abstulerit Dominus magniloquos superbiae de manu populi sui, derelinquentur pauperes et egeni, apostoli videlicet illitterati homines, et nullis [Col. 0209B] mundi opibus fulti, et ipsi sperabunt in nomine Domini. Ipsi enim sunt reliquiae Israel, de quibus Isaias: »Reliquiae salvae fient:« Hae reliquiae »non facient iniquitatem, nec loquentur« contra Dominum »mendacium, et non invenietur in ore eorum lingua dolosa,« ut aliud verbis promant, aliud corde machinentur: »quoniam ipsi pascentur« divini verbi pabulo, et poterunt dicere cum Psalmista: »Dominus pascit me, et nihil mihi deerit.« »Et accubabunt« secure, requiescent in pascuis Ecclesiae: »et non erit quae exterreat«: fide credentium superante omnem persecutorum saevitiam. Possunt haec et ad secundum referri Domini adventum, cum jam evacuaverit omnem principatum et potestatem, et cum novissime destructa fuerit inimica mors, quando [Col. 0209C] electi liberi ab omni corruptione et metu mortis, accubabunt securi in pascuis beatae visionis Dei.

»Lauda, filia Sion, jubila« tu, »Israel. Laetare et exsulta in omni corde, filia Hierusalem:« Filia Sion, sancta est electorum Ecclesia, quae in specula, hoc est, in contemplatione Domini consistit. Hanc alloquitur Spiritus sanctus, ut laudet et gratias agat regi Israel Christo Domino, qui eam redemit, quique factus est ei a Deo justitia et sanctificatio et redemptio. Ipsa etiam est filia Hierusalem, quae videt veram pacem, quia Hierusalem visio pacis interpretatur. Et praesens Ecclesia filia est illius, quae sursum est Hierusalem, quae est mater nostra. Monet ergo eam ut exsultet, non qualicunque exsultatione, sed in omni corde. Et causa subditur quare laetari debeat [Col. 0209D] et exsultare:

»Abstulit Dominus judicium tuum, avertit inimicos tuos rex Israel.« Hoc est damnationem, quando remisit iniquitatem plebis suae, cum eam redemit pretioso sanguine suo. Plenius vero ablaturus est in saeculi consummatione judicium ejus, cum eam redimet de interitu, et corroborabit in misericordia. Avertet quoque inimicos, id est omnes persecutores, sive etiam turbas daemonum, omniaque paci aeternae quietis contraria. »Dominus in medio tui, non timebis malum ultra.« Ipse enim dixit. »Inhabitabo in illis, et inter illos ambulabo.« Et ipse Filius promittit, dicens: Veniemus, et mansionem apud eum faciemus. Illo ergo nobiscum et in [Col. 0210A] medio nostrum habitante, non timebimus malum ultra.

»In die illa dicetur Hierusalem: Noli timere.« In die illa, hoc est in fine saeculi, dicetur ad Hierusalem liberam sanctorum matrem, vel ab angelis vel a Spiritu sancto,« Noli timere.« Dicetur et ad »Sion,« id est ipsam Ecclesiam, Deum feliciter speculantem: »Non dissolvantur manus tuae.« quia nequaquam operaberis ultra quod te fecisse poeniteat. Et unde ei tanta securitas, ostendit subdens:

»Dominus Deus tuus in medio tui, fortis ipse salvabit« te. »Gaudebit super te in laetitia,« et »silebit« non reputans tibi peccata tua. »In dilectione tua,« id est, in charitate, qua te gratis [Col. 0210B] dilexit. »Et exsultabit super te in laude,« vel qua te laude dignam fecit, vel qua tu eum exsultando laudabis.

»Nugas qui a lege recesserant congregabo,« hoc est, inutiles et leves, qui legem praevaricando a sinu tuo recesserant, congregabo. »Quia ex te erant, ut ultra non habeas super eis opprobrium,« et secundum Apostolum non repulit Deus plebem suam quam praescivit. Hos ergo congregabo et reducam ad te, liberans eos de potestate daemonum, ut non amplius de eorum perditione sustineas opprobrium. Sciendum nugas Hebraeum esse verbum, apud Latinos usitatum. Unde scire possumus Hebraeam linguam matrem esse omnium linguarum.

»Ecce ego interficiam omnes qui afflixerunt te in [Col. 0210C] tempore illo, et salvabo claudicantem, et eam quae ejecta fuerat, congregabo.« Aperta Spiritus sancti consolatio ad Ecclesiam generaliter, vel specialiter ad unam quamque fidelem animam. Multi enim sunt qui vel totam Ecclesiam, vel sanctam quamque animam improperantes et irridentes, cum vident aliquem virum sanctum quae mundi sunt spernere et coelestia appetere. Solent enim dicere: Insanus est, non sic vivit ut nos, conventus hominum fugit, delicias mundi spernit, et caetera hujusmodi. Qui vero infideles sunt, exprobrant illi crucem Christi, et si in aliqua eum viderint tentatione, dicitur quod et Tobiae sancto propinqui dicebant: »Ubi sunt justitiae et eleemosynae quas faciebas?« Pollicetur ergo Dominus de talibus se facturum vindictam: »Ecce, inquiens, [Col. 0210D] interficiam omnes qui afflixerunt te in tempore illo, et salvabo claudicantem,« sive afflictam Ecclesiam, vel fidelem animam, quae in praesenti vita, diaboli vel membrorum ejus persecutione pressa, nutat inter procellas saeculi, cum tamen fixo gradu et solido gressu fidei ambulet. Hanc ergo claudicantem et afflictam salvabit, et abjectam congregabit. Abjecta quippe est Ecclesia, abjecta omnis fidelis anima apud saeculi amatores, ut saepissime in psalmis sancti queruntur et dicunt: Nunc autem repulisti et confudisti nos. Nec mirum, cum ipse quoque Dei Filius ex parte humanitatis dicat Patri: Tu vero repulisti et despexisti, distulisti Christum tuum. »Et ponam eos in laudem, et in nomen in [Col. 0211A] omni terra confusionis eorum, in tempore illo quo adducam vos, et in tempore quo congregabo vos. Dabo enim vos in nomen et in laudem omnibus populis terrae, cum convertero captivitatem vestram coram oculis vestris, dicit Dominus.« Quos ponet in laudem et nomen, nisi filios abjectae et claudicantis: Petrum videlicet, Paulum, et reliquos sanctos, quorum nomina cum gloria magnificantur per ecclesias toto orbe diffusas. Hoc autem fiet, cum ad [Col. 0212A] ducet et suscipiet filios afflictae, cum fuerint positi in gloriam, et cum de eorum victoria et triumphis fuerit gloriatus Dominus, sicut et de patientia Job gloriabatur contra diabolum. Tunc videbunt esse felices, quos in praesenti putabant miseros. Tunc cernent captivitatem eorum reduci in coelestem Hierusalem in gloriam aeternam, se autem resurgere in confusionem aeternam.



IN AGGAEUM PROPHETAM.
[Col. 0211]

[Col. 0211A] Aggaeus propheta, festivus vel solemnis interpretatur; [Col. 0211B] vaticinatus est restaurationem templi Domini, et contritionem gentium, et mundi commotionem, et sub figura Zorobabel, Christi praedicit adventum. Fuit autem unus ex illis qui nuper reversi fuerant de captivitate Babylonis sub Zorobabel et Jesu sacerdote et Esdra, nondum reaedificata Hierusalem nec templo Domini. Habitabat autem populus in domibus concavis et humilibus, quapropter ad eos non fit sermo Domini. Indigni enim erant ut ad eos fieret, qui nullam habebant curam templi reaedificandi, humili et campestri habitatione contenti, et erant sub Dario Persarum rege, qui interpretatur generatio non facta, sive, qui fuerint, eos designans qui carnis operibus et libidini serviunt. Talem regem merebatur habere populus qui sine templo [Col. 0211C] Dei erat, et non in monte Sion, sed deorsum habitabat.




CAPUT PRIMUM.

»In anno secundo Darii, regis« Persarum »in mense sexto, in die una mensis, factum est verbum Domini in manu Aggaei prophetae.« Binarius numerus frequentissime in malam ponitur significationem. Dividit enim primam unitatem, et idcirco copulam conjugalem sive discordiam designat. In Genesi quoque cum in aliorum omnium dierum consummatione dicatur: Vidit Deus quod esset bonum in secundi diei fine non habetur. In sexto quoque mense nulla est legalis solemnitas, sicut in aliis, quoniam servitutis opera et labores designat. Recte ergo et in anno secundo Darii, et in sexto mense fit sermo [Col. 0211D] Dei ad Aggaeum, propter supra dictas causas, quoniam templum non habebant, et in concavis habitabant, et quia sub Dario carnis operibus serviebant. Quia vero jam altare aedificatum erat, et fundamenta templi jactata, idcirco in una die mensis, factum est verbum Domini, ut illi relinquentes secundum annum Darii, reverterentur ad unitatem Dei. Quod vero dicitur, »Factum est verbum Domini in manu Aggaei,« ostendit eum bona habuisse opera, atque in eis factis requievisse verbum Dei. Aggaeus interpretatur festivus. Ex quo innuitur quia qui solemnitates Domini non in fermento malitiae et nequitiae sed in azymis sinceritatis et veritatis studet celebrare, hic talis potest sermonem Dei recipere. »Ad Zorobabel filium Salathiel ducem Juda, et ad Jesum filium Josedech [Col. 0212A] sacerdotem magnum, dicens.« Salathiel iste, [Col. 0212B] cujus filius dicitur fuisse Zorobabel, filius fuit Jechoniae regis, qui in Babylonem ductus est. Interpretatur autem Zorobabel fluxus adjacens, sive expositus, vel ortus in Babylone, sive princeps in Babylone. Significat Christum Jesum, qui aedificavit templum Deo Patri, de vivis lapidibus, hoc est utriusque testamenti fidelibus. Ipse quasi largissimae fluxus venae expositus est nobis ad bibendum. Sed ut hunc possimus bibere, a Deo debemus petere, quod innuit Salathiel pater ejus, qui interpretatur petitio Dei. Hic natus est in Babylone, et Christus Dei Filius in confusione hujus mundi incarnatus apparuit, ut nos qui in captivitate peccati tenebamur eriperet, et ad promissionis terram reduceret. Factus est sermo Domini ad Zorobabel, factus est et ad Jesum sacerdotem [Col. 0212C] magnum. Historialiter vero duo fuerunt homines, unus de tribu Juda et de stirpe regia, alter de tribu sacerdotali. Mystice vero unum eumdemque designavit Christum, qui est verus rex et magnus sacerdos, cujus typum secundum quod rex est, gerebat Zorobabel: secundum quod sacerdos, typum ejus portabat Jesus, qui erat filius Josedech, id est, Dominus justus. Deus enim Pater justus et sanctus est, cujus est Filius Jesus Christus, Dominus et Salvator noster.

»Haec ait Dominus exercituum, dicens: Populus iste dicit: Nondum venit tempus domus Domini aedificandae.« Non hoc Zorobabel, nec Jesus sacerdos magnus dicebat, sed populus qui de captivitate reversus, adhuc sub Dario erat. Sic spiritualiter omnis [Col. 0212D] qui servit voluptatibus carnis, non vult ultra intra sedem pectoris sui aedificare templum Domino pudicitiae. Potest hoc et ad Judaeos hujus temporis referri, qui pro Christo Antichristum exspectant, et dicunt nondum esse tempus Ecclesiae, quia nondum venit Christus.

»Et factum est verbum Domini in manu Aggaei prophetae, dicens: Nunquid tempus vobis est ut habitetis in domibus laqueatis, et domus ista deserta?« Contra hoc quod populus dicebat, nondum venit tempus domus Domini aedificandae, profertur responsio Domini. Ergo neque tempus est ut vos habitetis in compositis et ornatis domibus, quae non solum ad usum sunt, sed ad delicias. Et dicitis nondum esse tempus ut mea domus aedificetur, in qua [Col. 0213A] fuerunt sancta sanctorum et Cherubin, quae nunc squalet solitudine, torretur aestu, perfunditur pluviis.

»Et nunc, haec dicit Dominus exercituum: ponite corda vestra super vias vestras.« Quia (inquit) dicitis: Nondum est tempus aedificandae domus Domini; considerate quae fecistis, et quae passi estis. Omnis enim labor vester nullum potuit habere proventum.

»Seminastis multum, et intulistis parum,« et multum minus quam severatis, collegistis. Non tamen potestis dicere: Ideo famem secutam, quod in exercenda terra agricola cessaverit. »Comedistis, et non estis satiati; bibistis, et non estis inebriati; operuistis vos, et non estis calefacti. Et qui mercedes congregavit, [Col. 0213B] misit eas in sacculum pertusum.« Non tamen potestis dicere voluntarium fuisse jejunium, sed quia parvos fructus congregaveratis in horrea. Vinum bibistis, sed non tantum quod sufficeret ad exhilaranda corda potantium. Ipsum quoque vestimentum non potuit frigus pellere aut calefacere. Si quis autem mercedes congregaverat, sive in negotiatione, seu mercenaria manu, frustra laboravit, quia omnes pecuniae defluxerunt, veluti in pertusum sacculum missae. Spiritualiter illi corda super vias suas ponunt, qui absque judicio discretionis nihil faciunt, qui ante mentis oculos lucernam verbi Dei semper habent. Multum autem seminat, sed parum colligit, qui in praedicationis opere assidue laborat; sed minimum ex auditorum fide et operatione fructum percipit, [Col. 0213C] dum eos verbo et exemplo scandalizatos ostendit. Comedit, et non saturatur; bibit, et non inebriatur, qui recta quae novit, non operatur. Hinc Salomon dicit: Justus comedit, et replet animam suam, venter autem impiorum insaturabilis. Congregatas vero mercedes in pertusum sacculum mittit, qui virtutum opera propter ostentationem vanae gloriae peragit, vel qui de rapinis eleemosynam indigentibus tribuit. Operitur autem, et ex calore non fovetur, qui divinam sapientiam, qua ornetur et a malitiae frigore defendatur, accipit, sed tepide et desidiose eam exsequendo, caloris illius gratia privatur.

»Haec dicit Dominus exercituum: Ponite corda vestra super vias vestras. Ascendite in montem, portate [Col. 0213D] lignum, et aedificate domum.« Considerate (inquit) cuncta quae geritis, et relicta cura vestrarum domuum, ascendite in montem Libanum, praecidite ligna, et aedificate domum meam. »Et acceptabilis mihi erit, et glorificabor, dicit Dominus.« Quid autem ligna tantum, non lapides jubet afferri, illud est quod Hebraei dicunt, quia post incensum templum parietes remanserant, et idcirco ligna tantum ad contignanda necessaria erant: Mystice, in montem ascendere, est altitudinem divinae contemplationis virtutum profectibus scandere, ac testimonia Scripturarum quaerendo incidere, ut inde aedificetur templum acceptabile Domino.

»Respexistis ad amplius, et ecce factum est minus, [Col. 0214A] et intulistis in domum, et exsufflavi illud.« Dicam (inquit) aliud, quod vobis accidit. Cum jam metendi tempus instaret, et frumenta vos in manibus tenere putaretis, messuistis vacuos culmos, et inanes stipulas sine granis congregastis. Sed et hoc quod de magnis acervis modicum fuerat electum, cum intulissetis in domos vestras, efflavi illud, et ex mea virtute dispersum et ad nihilum redactum est. Spiritualiter illi ad amplius respiciunt, et minora recipiunt, qui de suis operibus gloriantes, aeternam mercedem sibi falso a Domino pollicentur. »Quam ob causam dicit Dominus exercituum, quia domus mea deserta est, et vos festinatis unusquisque in domum suam.« Mystice illi in domum suam deserta domo Dei festinant, qui mundanis cupiditatibus capti, [Col. 0214B] et terrenis actibus occupati, templum Dei construere negligunt.

»Propter hoc, super vos prohibiti sunt coeli ne darent rorem, et terra prohibita est ne daret germen suum.« Non solum (inquit) coeli pluviam non dederunt, sed nec rorem quidem matutinum, ut arentes agri modico saltem humore temperarentur. Typice, coeli sunt apostoli, rorem et pluviam doctrinae coelestis, terrae, id est auditorum cordibus infundentes. Prohibiti sunt coeli ne darent rorem, quando perfidis Judaeis verbum salutis spernentibus praeceptum est apostolis, ut, euntes in mundum universum, praedicarent gentibus.

»Et vocavi siccitatem super terram, et super montes, et super triticum, et super vinum, et super [Col. 0214C] oleum, et quaecunque profert humus, et super homines, et super jumenta, et super omnem laborem manuum.« Vocatur siccitas primo super terram, deinde super omnia quae profert humus, ad ultimum super homines et super jumenta, quia, praecedente fame, profecto super homines et jumenta mors venit, sicque idem gladius quaecunque manus hominum laboraverat, consumit.

»Et audivit Zorobabel, filius Salathiel, et Jesus, filius Josedech, sacerdos magnus, et omnes reliquiae populi vocem Domini Dei sui, et verba Aggaei prophetae, sicut misit eum Dominus Deus eorum ad ipsos, et timuit populus a facie Domini.« Diligenter attendendum, quod non Zorobabel nec Jesus sacerdos timuisse dicuntur, sed populus timuit a facie Domini, [Col. 0214D] uterque enim Christum significat, qui est rex et sacerdos in duabus naturis Dei et hominis et una persona. Audientibus ergo Zorobabel et Jesu magno sacerdote verba Domini, timuit sola multitudo, quae necdum in virum perfectum evaserat, a facie Domini, id est indignatione ejus, quoniam vultus Domini super facientes mala.

»Et dixit Aggaeus, nuntius Domini de nuntiis Domini, populo dicens.« Ex hoc loco quidam sumpserunt errorem, putantes Aggaeum angelum natura fuisse, et quadam divina dispensatione humanum corpus assumpsisse, propter hoc quod dicitur: Dixit Aggaeus, nuntius Domini. Hoc idem et de Malachia, et de Joanne Baptista opinantur. Sed sciendum, natura [Col. 0215A] eos homines fuisse, officio vero angelos, id est nuntios, qui populis Dei voluntatem annuntiabant. Hic ergo propheta nuntius dicitur, id est angelus, quoniam typum gestabat Domini Salvatoris, qui et ipse magni consilii angelus dicitur. Quod autem dicit: »Nuntius Domini de nuntiis Domini,« tale est ac si diceret, propheta de prophetis. »Ego vobiscum, dicit Dominus.« Non hoc ad Zorobabel nec ad Jesum dicit, sed ad populum qui timuerat a facie Domini. Illi enim in persona Christi accipiuntur, ut dictum est, et cum eis atque in eis semper erat Dominus. Confortat ergo Dominus populum, dicens: »Ego vobiscum sum, ego ero vester adjutor.«

»Et suscitavit Dominus spiritum Zorobabel, filii Salathiel, ducis Juda, et spiritum Jesu, filii Josedech [Col. 0215B] sacerdotis magni, et spiritum reliquorum de omni populo.« Suscitatur spiritus Zorobabel et spiritus Jesu, ut regnum et sacerdotium aedificarent templum. Suscitatur spiritus reliqui populi, id est devotio animi et voluntas, ut faceret quae praeceperat Dominus. »Et ingressi sunt, et faciebant opus in domo Domini exercituum Dei sui.« Ingressi sunt, quoniam foras exierant, id est suimet obliti erant, sicut prodigus filius, de quo dicitur quod in se reversus est, quando decrevit ad patrem redire.



CAPUT II.

»In die vicesima et quarta mensis in sexto mense in anno secundo Darii regis.« Coeperunt aedificare eodem anno, qui supra positus est, et in eodem [Col. 0215C] mense, sed non in eadem die. Supra enim unus mensis, id est primus ponitur, hic vero vicesimus quartus. Ex quo intelligimus inter primum diem, quo Dominus locutus est per Aggaeum, et vicesimum quartum quo operari coeperunt, fuisse medios viginti duos dies. Apud Hebraeos viginti duae litterae sunt. Per hoc ostenditur quoniam populus necesse habebat doceri et discere elementa sermonis Dei. Mystice, quandiu in hac vita sumus, quasi sub Dario vivimus, quia caro repugnat spiritui, et spiritus carni, et in sexto mense, in quo numero perfecte Deus omnia, et in secundo anno, in quo numero constat sobolis reparatio. Necesse est ergo ut timeamus a facie Domini, et ingrediamur, et faciamus opera Domini, id est ex virtutibus Domino in nobis templum [Col. 0215D] aedificemus. Vicesimus quartus dies, qui numerum duplicatum habet duodenarium, designat ex utroque populo Judaico et gentili congregandos fideles, et spirituale templum aedificaturos. Hoc quoque dicendum, quod triplicatus octonarius viginti quatuor perficit: quia vero circumcisio, quae octava die fiebat, et spiritualis templi aedificatio, in fide constat sanctae Trinitatis.

»In septimo mense, vicesima prima« die »mensis, factum est verbum Domini in manu Aggaei prophetae, dicens: Loquere ad Zorobabel, filium Salathiel, ducem Juda, et Jesum, filium Josedech, sacerdotem magnum, et ad reliquos populi, dicens.« Eodem quidem anno, quo et supra, id est secundo Darii, sed [Col. 0216A] etiam mense septimo et vicesima prima die mensis, iterum factum est verbum Domini in manu Aggaei. Mensis septimus totus festivus erat atque solemnis. Jure itaque fit sermo Domini ad Aggaeum, id est festivum, in septimo (id est festivo) mense, et in vicesima prima die mensis, impletis scilicet tribus hebdomadibus, et completo mysterio Trinitatis. Ter enim septem, viginti unum sunt.

»Quis in vobis est derelictus, qui vidit domum istam in gloria sua prima? Et quid vos videtis hanc nunc? Nunquid non ita est quasi non sit in oculis vestris? et nunc confortare, Zorobabel, dicit Dominus, et confortare, Jesu, fili Josedech, sacerdos magne, et confortare, omnis populus terrae, dicit Dominus exercituum, et facite quoniam ego vobiscum sum, [Col. 0216B] dicit Dominus exercituum, verbum quod placui vobiscum, cum egrederemini de terra Aegypti.« Clementissime consolatur Dominus populum, qui priorem domum in sua gloria viderant, in cujus comparatione haec videbatur quasi non esse. Nolite (inquiens) desperare, nolite manus submittere, ego enim sum vobiscum, ego omnipotens locutus sum, cujus dixisse fecisse est, et illa implebo quae vobiscum pepigi, cum vos de Aegypto eduxi. »Et Spiritus meus,« id est divinitas majestatis meae, sive Spiritus sanctus, cujus est omnis consolatio, unde et paracletus appellatur, »erit in medio vestrum.« Est autem hic tota commemorata Trinitas. Pater est qui dicit: Ego sum vobiscum: Filius, verbum quod placui vobiscum; Spiritus sanctus: Et spiritus (inquit) [Col. 0216C] meus erit in medio vestrum. »Nolite timere, quia haec dicit Dominus exercituum: Adhuc unum modicum est, et ego commovebo coelum et terram et mare et aridam, et movebo omnes gentes.« Quando primum in monte Sina Testamentum dabatur, movi coelum, quando vobis de coelo locutus sum, movi terram, quando meam praesentiam caligo et tenebrae et turbo cernebant, et ut Psalmista ait: »Deus: cum egredereris in conspectu populi tui,« et reliqua, movi mare Rubrum, quando divisi illud, et viam praebui populo transeunti. Movi et aridam, quando circumduxi populum quadraginta annis per viam inviam et incultam atque aridam solitudinem. Ego itaque qui tunc illa feci, adhuc movebo ipsa elementa, quod utique factum est in adventu Domini. [Col. 0216D] Nam tempore passionis illius, motum est coelum, quando sol obscuratus est, et tenebrae factae sunt ab hora sexta usque ad horam nonam; terra mota est cum saxa finderentur, sepulcra patescerent, ipsa quoque terra tremeret, motum est mare praesentis saeculi, flatibus daemonum in seditionem concitatum, quando et draco interfectus est, id est diabolus superatus, qui cubabat in mari hujus saeculi. Movit et aridam, squalida et infructuosa corda gentilium. Omni ergo universitate commota, motae sunt omnes gentes praedicantibus apostolis, quoniam in omnem terram exivit sonus eorum. »Et veniet desideratus cunctis gentibus, et implebo domum istam gloria, dicit Dominus exercituum.« Manifestum est adventum [Col. 0217A] Christi praenuntiari, qui desiderabatur et exspectabatur, ut redimeret gentes, de quo Apostolus: »In quem desiderant angeli prospicere.« Postquam ergo ille venit, impleta est gloria domus Domini, id est Ecclesia, quae est domus Dei de vivis lapidibus aedificata. Si enim gloriosa fuit domus, quae aedificata est a servo, quantum distat servus a Domino, tanto melior est domus, cui praeest Dominus, ab illa cui praefuit servus.

»Meum est argentum, et meum est aurum, dicit Dominus exercituum. Magna erit gloria domus istius novissimae plus quam primae, dicit Dominus exercituum.« Ac si diceret: Nolite dubitare quod possim implere quod promitto. Ego enim sum qui condidi omnia, in manu mea est argentum et aurum atque [Col. 0217B] omnes opes, ego omnia quae necessaria sunt in aedificando vel ornando templum dabo. Juxta sensum mysticum, aurum est sensus et intellectus spiritualis, qui in Scripturis latet, de quo Salomon ait: »Thesaurus desiderabilis requiescit in ore sapientis.« Argentum vero clara eloquia Scripturarum, unde Psalmista: »Eloquia Domini eloquia casta, argentum,« et reliqua. His metallis ornatur Ecclesia, et fit illustrior quam quondam fuerit Synagoga. »Et in loco isto dabo pacem, dicit Dominus exercituum.« Quia ad domum inclytam aedificandam nihil magis scimus prodesse quam pacem, ideo ipsam repromittit. Illa enim concessa, facilius caetera bona sequentur. Sed allegorico sensu dat Dominus pacem in Ecclesia praesenti, compressis maligni hostis insidiis, [Col. 0217C] et mitigatis vitiorum bellis, in futuro vero dabit pacem veram et aeternam.

»In vicesima et quarta noni mensis in anno secundo Darii regis, factum est verbum Domini ad Aggaeum prophetam, dicens: Haec dicit Dominus exercituum: Interroga sacerdotes legem, dicens: Si tulerit homo carnem sanctificatam in ora vestimenti sui, et tetigerit de summitate ejus panem aut pulmentum, aut vinum, aut oleum, aut omnem cibum, nunquid sanctificabitur?« Notandum quod supra semper dictum est: Factum est verbum Domini in manu Aggaei,« hic vero: »Factum est verbum Domini ad Aggaeum.« Supra enim quia munda habebat opera, sed in corde nondum plenam perceperat sapientiam, et erant inter eos qui nolebant aedificare templum Domino, [Col. 0217D] ideo in manu ejus factum dicitur verbum Domini. Nunc quia fundamenta jam templi jacta sunt, et jam populus cum principibus facit opera templi Domini, propterea ad Aggaeum fit sermo Domini. Nono autem mense fit sermo, quia de immunditia populi peccatoris locuturus est. Nunquam enim nonus numerus in bonam partem ponitur in Scripturis divinis. Sed quoniam adhuc dabatur eis tempus agendae poenitentiae, ideo vicesima quarta die ejusdem mensis fit sermo Domini ad prophetam, in quo numero duplicatur duodenarius, ubique sacratus numerus. »Interroga sacerdotes legem.« Eorum enim est scire legem, et ipsi interrogati debent respondere de lege. Interrogat ergo eos Aggaeus propheta ex persona [Col. 0218A] Domini, dicens: »Si tulerit homo carnem sanctificatam.« Caro sanctificata dicebatur, caro hostiae, quae immolabatur in altari, licet inter ipsas sanctificatas carnes esset magna diversitas, quod in Levitico pleniter dicitur. Immundus autem in anima dicebatur, qui mortuum tangebat. Quandiu enim anima in corpore est, non est immundum humanum corpus, qui habet animam ad imaginem et similitudinem Dei factam. Statim vero ut anima corpus deseruerit, efficitur corpus immundum, utpote terrenum et ex carnis voluptate concretum. Hoc dicimus quantum ad naturam; caeterum sanctorum corpora, quorum mors est pretiosa, sancta sunt ex merito inhabitatricis sanctae animae. Interrogat vero propheta, si homo quicunque tulerit carnem sanctificatam, et ligaverit [Col. 0218B] eam in summitate vestimenti sui, et ipsa summitas vestimenti tetigerit panem, aut quemlibet alium cibum, nunquid poterit sanctificari tactu vestimenti, in quo sancta caro ligata est? »Respondentes autem sacerdotes, dixerunt: Non.« Rursum ponitur alia quaestio, et interrogat propheta.

»Et dixit Aggaeus, si tetigerit pollutus in anima,« hoc est qui contactu mortui hominis immundus factus est. »Ex omnibus bonis nunquid contaminabitur? et responderunt sacerdotes, et dixerunt: »Contaminabitur.« Et respondit Aggaeus, et dixit: »Sic populus iste, et sic gens ista ante faciem meam, dicit Dominus, et sic omne opus manuum eorum, et omniaque obtulerunt ibi, contaminata erunt.« De priori interrogatione tacens propheta, de secunda [Col. 0218C] respondet, ostendens cur ista proposuerit. Qui enim immundus est in anima, et morticinum tetigerit, omne quod tetigerit vel obtulerit, immundum erit. Est autem sensus: O popule, qui altari tantum structo, et adhuc domo mea diruta hostias offers in altari, et putas te his carnibus sanctificari, scito non tantum te sanctificari ex hostiis quas in templo meo diruto offers, quam contaminari omnia quae agis, propter hoc quod negligis domum meam, et tuas domus diligenter exstruis.

»Et nunc, ponite corda vestra a die hac et supra, antequam poneretur lapis super lapidem in templo Domini, cum accederetis ad acervum viginti modiorum, et fierent decem, intraretis ad torcular, ut exprimeretis quinquaginta lagenas, et fiebant viginti.« [Col. 0218D] O popule Israel. respice ad praeteritos dies, et ab hac vicesima quarta die noni mensis secundi anni Darii, quidquid retro gestum est, considera, et perpende quanta retro sustinueris, cum nondum aedificaretur templum, et quanta tibi evenerint prospera ex quo coepit construi. Quae vero sint illa, ipse specialiter enumerat. Antequam coepissetis aedificare templum Domini, et accederetis ad acervum hordei vel frumenti, in quo putabatis vos posse habere viginti modios, vix mediam partem inveniebatis. Pari modo cum veniretis ad torcular, et quinquaginta amphoras vos exinde habituros aestimaretis, VIX viginti amphoras reperiebatis. Cur haec evenerint, ostendit.

»Percussi, vos vento urente et aurugine et grandine, [Col. 0219A] omnia opera manuum vestrarum, et non fuit in vobis qui reverteretur ad me, dicit Dominus.« Est autem vitium frugum ab aureo colore dictum. Haec, inquit, feci, ut saltem afflicti ad me rediretis, sed nec sit fuit ex vobis qui ad me reverteretur. Ergo quandiu templum Domini destructum fuit, et ejus aedificatio differebatur, omnia eis evenere contraria. At postquam templum reaedificare coeperunt, prospera fluxerunt omnia. Ex quo datur intelligi, frustra quemlibet Domino offerre munera, et eleemosynis vel oblationibus velle Deum placare, quandiu non exstruit in se templum Domino. Prius enim semetipsum debet aliquis facere templum Dei proficiendo; et sic in altare fidei accepta Deo dona valebit offerre.

[Col. 0219B] »Ponite corda vestra ex die ista et in futurum a die vicesima et quarta noni mensis, a die qua fundamenta jacta sunt templi Domini, ponite super cor vestrum. Nunquid jam semen in germine est, et adhuc vinea et ficus et malogranatum et lignum olivae non floruit?« Nonus mensis apud nos est November, qui a Martio annum incipimus; apud Hebraeos autem, quorum primus, mensis est, Nisan, id est Aprilis, December nonus habetur, quo mense semina latent in terra, nec potest conjectari utrum sterilitas an fecunditas sequatur. Quia ergo nonus mensis erat, interrogat propheta: »Nunquid jam semen in germine est?« vel, ut alia translatio apertius dicit, in folliculo, hoc est in testa frumenti. Aut nunquid et ficus caeteraque dederunt florem, ut ex flore [Col. 0219C] ubertas possit agnosci? Ast ergo non alia quam florum conjectura, sed prophetico spiritu praedico vobis futuram rerum omnium copiam, quia coepistis aedificare templum Domini. Mystice vicesima quarta dies noni mensis finem designat malorum operum. Nonus enim numerus, ut supra dictum est, semper in malo ponitur, quoniam deest illi unitas, quae adjecta implet denariam perfectionem. Qui vero mala in se finiens, quasi in fine noni mensis domum Domini aedificare (hoc est seipsum cultui divino dedicare) coeperit, abundavit fructibus vineae, ficus, et olivae, id est replebitur gratia et benedictione Patris et Filii et Spiritus sancti, spiritualem laetitiam, refectionem, atque illuminationem sanctae Trinitatis [Col. 0219D] consecutus. Sed haec, id est vinea, ficus et oliva, ibi invenientur, ubi fuerat malogranatum, dicta sic arbor, quoniam pomum ejus multitudine granorum plenum est, in compositis membranulis diversas habens mansiunculas, quae uno puniceo cortice continentur, unde et malum Punicum dicitur, et ideo designat innumeram sanctorum populorum multitudinem sub unius fidei societate, quasi intra unius corticis gremium adunatam. »Et die ista benedicam.« »Et factum est verbum Domini secundo ad Aggaeum in vicesimo et quarto mensis, dicens.« Notandum diligentissime quod factus dicitur sermo Domini secundo, in eadem die qua et superius, id est vicesima quarta, non tamen nominatur nonus mensis, quoniam de adventu Christi et regno ejus omnia prospera et gaudii plena dicturus est propheta. Neque [Col. 0220A] etiam dicit: »In manu Aggaei,« sicut primo; nec »Ad Aggaeum prophetam,« sicut in quarta visione, sed tamen, »Ad Aggaeum,« id est ad festa celebrantem, qui jam non praenuntiat venturum, sed venientem demonstrat ut videat.

»Loquere ad Zorobabel, ducem Juda.« Ad solum Zorobabel jubetur propheta loqui, qui typum Christi gerebat, quia typicum est quod dicitur, et ad mundi pertinet consummationem. Quae sint illa, consequenter ostenditur in ordine historiae: »Ego movebo coelum pariter et terram.« Soli Zorobabel, quem diximus gestare personam Christi, secundum assumptum hominem dicuntur quae futura sunt. Movebo (inquit) coelum et terram, id est mutabo in melius, ut sit coelum novum et terra nova. Sic enim praeterit [Col. 0220B] figura hujus mundi manente substantia. Deinde sequitur:

»Et subvertam solium regnorum, et conteram fortitudinem regni gentium,« id est destruam omnem principatum et potestatem et virtutem, sive contrarias fortitudines nequitiae spiritualis, ut regni eorum destructio prosit non solum gentibus, verum etiam regibus qui eis imperabant. »Et subvertam quadrigam et ascensorem ejus, et descendent equi et ascensores eorum,« id est omne studium belligerandi, quo sublato sequitur pax. Hoc in Christo impletum Zacharias propheta manifeste ostendit, dicens de Christo: »Ecce rex tuus venit tibi mansuetus, ipse pauper, ascendens super pullum asinae;« statimque subjunxit: »Et disperdet currum de Ephraim, et [Col. 0220C] equum de Hierusalem.« Consurget »vir in gladio fratris sui.« Apostolus dicit: »Galeam salutis assumite, et gladium spiritus, quod est verbum Dei.« Gladius est igitur sermo doctrinae coelestis, resecans et concidens omnia perversa dogmata. Hoc gladio separantur vir a fratre, filius a patre, filia a matre, nurus a socru, et inimici hominis domestici ejus.

»In die illa dicit Dominus exercituum, Assumam te, Zorobabel, fili, Salathiel serve meus, dicit Dominus, et ponam te quasi signaculum, quia te elegi, dicit Dominus exercituum.« Supra dictum est, Zorobabel typum tenere Christi. Servum eum vocat Pater, propter assumptam formam servi. Et Apostolus de eodem: Quia cum Deus Pater Filio subjecerit omnia, [Col. 0220D] tunc ipse Filius subjectus erit ei, qui sibi subjecit omnia. In subjectis enim ei omnibus videbitur et ipse subjectus. Cum ergo hoc fuerit impletum, assumet eum Deus Pater, et ponet eum quasi signaculum in manu sua. Ipse est enim imago Dei invisibilis et forma substantiae ejus. Hinc ipse Filius de se dicit: Hunc enim Pater signavit Deus. Ea quippe signamus, quae singulariter dilecta, salva esse volumus. Hunc ergo Pater signavit specialiter, hoc est elegit et singulari gratia donavit, secundum humanitatem, ut sicut erat verus homo, verus esset et Deus. Hoc signaculo sive annulo signat, quicunque in eum credit, et per bona opera illi placere contendit. Amen.



IN ZACHARIAM PROPHETAM.
[Col. 0221]

[Col. 0221A] Zacharias, filius Barachiae, filius Addo, pene ultimus duodecim prophetarum, synchronos, (id est contemporalis) fuit Aggaei, prophetae. Simul enim sub Dario secundo ejus regni anno prophetaverunt. Sed Zacharias in mense octav, qui est apud Hebraeos November, Aggaeus vero sexto mense, qui nihilominus apud illos habetur September, prima die mensis prophetare coepit, ac propterea decimus ille jure loco, iste vero undecimus constitutus est. Hic autem Darius filius fuit Hydaspis, quarto loco post Cyrum Persis et Medis imperans. Siquidem Cyrus Chaldaeorum destruxit imperium, et in Medos et Persas transtulit. Hic primo anno regni sui, secundum quod Isaias praedixerat, quinquaginta ferme millia captivorum de Babylone remisit in Judaeam. [Col. 0221B] Vasa quoque templi Domini, quae Nabuchodonosor tulerat, reddidit, et templum reaedificari jussit in Hierusalem, sub Zorobabel et Jesu sacerdote magno. Hunc Cyrum Thomyris, regina Massagetarum, interfecit, ejusque caput in utrem plenum sanguine projecit, dicens: Bibe sanguinem, quem semper sitisti! Huic successit in regnum Filius ejus Cambyses, cui successerunt duo fratres magi: quibus interfectis, Darius iste Hydaspis filius, rex Persarum constitutus est. Cujus secundo anno Zacharias exorsus est prophetare. Itaque a primo anno Cyri regis usque ad secundum annum Darii, computantur anni quadraginta, in quibus altare tantum exstructum fuerat, et jacta templi fundamenta, vicinis nationibus ex praecepto Cambysae regis eos prohibentibus, ne [Col. 0221C] templum vel civitatem aedificarent.




CAPUT PRIMUM.

»In mense octavo in anno secundo Darii regis factum est verbum Domini ad Zachariam filium Barachiae filium Addo, prophetam.« Nota quod et Barachiae et Addo filius dicatur Zacharias. Constat autem hunc Addo illum esse qui (ut Regum liber indicat) missus ad Hieroboam regem pessimum, quando et altare dirutum est, et manus regis aruit, rursusque, orante viro Dei, restituta est. Juxta sensum allegoricum octavus mensis, qui est apud Hebraeos November, initium est hiemis, et nullam habet solemnitatem. Quia enim populus adhuc non perfecte de captivitate reductus erat, necdumque aedificatum [Col. 0221D] erat templum Dei, idcirco propheta in mense qui nullam habet solemnitatem, nullam laetitiam, dicitur prophetasse. Verumtamen recordabantur Domini, et habebant memoriam prioris templi et religionis, quod ostendit Zacharias, qui interpretatur memoria Domini. Ideo digni erant benedictione Domini, quod est Barachias, qui benedictio Domini interpretatur, habentes testimonium devotionis suae, ipsum, cui nuda et aperta sunt omnia Domini, quod demonstratur in Addo, qui testimonium Domini interpretatur. [Col. 0222A] Sed et omnis qui studet memor esse Domini, recte filius dicitur Barachiae, id est benedictionis Domini. Et filius Addo, id est testimonii Domini, quoniam qui Christum confessus fuerit coram hominibus, confitebitur eum ipse coram Deo Patre, qui est in coelis.

»Iratus est Dominus super patres vestros iracundia magna, et dices ad eos: Haec dicit Dominus Deus exercituum: Convertimini ad me, ait Dominus exercituum, et convertar ad vos, dicit Dominus exercituum, ne sitis sicut patres vestri, ad quos clamabant prophetae priores, dicentes.« Quod iratus dicitur, non est putandum quod in eum ulla mentis perturbatio cadat, sed per hoc innuitur dignos esse ira atque vindicta eos quibus hoc dicitur. Nec iratus [Col. 0222B] ulciscitur, qui ad hoc corripit ut emendet. Unde et sequitur, »Convertimini.« Nam si iratus est, cur eos monet ut convertantur? Praecepit ergo eis qui de Babylone redierant, ut convertantur, ne sustineant filii quod sustinuerant patres. Dominus autem exercituum, quod Hebraice dicitur sabaoth, vocatur quod sub se habet coelestis militiae exercitus. Tam autem Aggaeus quam et Zacharias frequentissime Dominum exercituum appellant, ut eis darent fiduciam, qui contra regis Persarum imperium, et contra Cyrum frementes, templum Domini aedificabant. »Haec dicit Dominus exercituum: Convertimini de viis vestris malis, et de cogitationibus vestris pessimis, et non audierunt neque attenderunt ad me, dicit Dominus. Patres vestri ubi sunt et prophetae? [Col. 0222C] nunquid in sempiternum vivent? verumtamen verba mea et legitima mea quae mandavi servis meis prophetis, nunquid non comprehenderunt patres vestros? Et conversi sunt, et dixerunt: Sicut cogitavit Dominus exercituum facere nobis secundum vias nostras et secundum adinventiones nostras, fecit nobis.« Haec ex superiori pendent capitulo, ubi dicitur: »Ne sitis sicut patres vestri, ad quos clamabant prophetae priores, dicentes: Haec dicit Dominus exercituum: Convertimini a viis vestris,« etc. Ergo non Zacharias hoc ex sua persona dicit, sed ex praecedentium prophetarum, qui clamabant ex voce Domini, dicentes: »Convertimini,« etc. Hoc clamavit Isaias, Osee, Jeremias, caeterique per ordinem, ut a malis operibus converterentur et pessimis cogitationibus, [Col. 0222D] sed indurati quasi desperantes non audierunt; juxta quod et sanctus Daniel idipsum confitetur, orans Dominum pro liberatione populi sui.

»In die vicesima quarta undecimi mensis Sabat, in anno secundo Darii regis, factum est verbum Domini ad Zachariam filium Barachiae, filium Addo, prophetam.« Mensis undecimus Sabat apud nos Februarius dicitur. Interpretatur autem Sabat virga propter austeritatem et rigorem hiemalis temporis. [Col. 0223A] Vicesima quarta die, quando jam luna sublustris est et prope deficiens. Quia igitur propheta Zacharias populo adhuc ex majori parte apud Assyrios exsulanti loquebatur, recte in secundo anno et undecimo mense atque in vicesima quarta die mensis, jam deficiente luna, et tenebrarum horrore crescente, dicitur vaticinari ea quae sequuntur.

»Vidi per noctem, et ecce vir ascendens super equum rufum, et ipse stabat inter myrteta quae erant in profundo, et post eum equi rufi, varii et albi.« Per noctem se vidisse dicit, non in die, sicut Moyses, cum loquebatur Deus facie ad faciem, et sicut Isaias qui dicit: »Vidi Dominum sedentem super solium excelsum,« quia adhuc populus in angustia servitutis quasi nocte tenebatur, et idcirco propheta ea [Col. 0223B] quae pro eis videt, in nocte se vidisse dicit. Spiritualiter nox in qua cernitur visio, obscuritatem designat mysticae visionis. Hinc Psalmista, »Posuit (haud dubium Deus) tenebras latibulum suum. »Et ecce vir ascendens super equum rufum et ipse stabat inter myrteta quae erant in profundo.« Equi ascensorem rufi Hebraei ad litteram Michaelem archangelum intelligunt. Rufus erat, quoniam ipse est ultor iniquitatum illius populi, cui specialiter praeest. »Myrteta quae erant in profundo,« prophetas dicunt et sanctos, qui in medio captivi populi versabantur. »Equi vero rufi, varii, et albi,« qui virum, id est Michaelem sequebantur, designant regna, sive angelos qui regnis ipsis praesident, tamen ordine permutato. Et albi quidem designant Medos et Persas, [Col. 0223C] qui benigni fuerunt erga Judaeos, et sub ipsis dimissa captivitas, et templum instauratum est. Equi varii, Macedones, quorum alii pii erga Judaeos exstiterunt, alii persecutores eorum fuerunt. Equi rufi regnum significant Romanorum, crudele et sanguinarium, quod subvertit templum et gentem delevit. Quidam eo ordine quo hic dicuntur, quatuor simul regna intelligunt: et equum quidem rufum, super quem vir sedebat, atque equos rufos qui eum sequebantur, dicunt Assyrios et Chaldaeos, sanguinarios et crudeles, quorum Assyrii decem tribus sub Salmanasar duxere captivas, Chaldaei vero duas tribus sub Nabuchodonosor incensa Hierusalem, temploque subverso. Tertium et quartum varios et albos, Medos putant et Persas, quorum alii clementes fuerunt, [Col. 0223D] ut Cyrus et Darius atque Assuerus, alii crudeles, ut Cambyses.

»Et dixi, Quid sunt isti, Domine mi? et dixit ad me angelus qui loquebatur in me: Ego ostendam tibi quid sint haec. Et respondit vir qui stabat inter myrteta, et dixit.« Equos videns diversi coloris, interrogat quid sint. Sciebat enim in equorum specie aliud designari. Tunc angelus qui in eo loquebatur, promisit se dicturum. Sed illo reticente, vir qui stabat inter myrteta, quod ille interrogaverat, exposuit: »Isti sunt quos misit Dominus ut perambulent terram,« et suae eam subjiciant potestati.

»Et responderunt angelo Domini, qui stabat inter myrteta.« Deinde angeli qui regnis singulis praesidebant, [Col. 0224A] non ad alium veniunt nisi ad virum qui stabat inter myrteta, sive ad angelum. »Et dixerunt: Perambulavimus terram, et ecce omnis terra habitatur et quiescit.« Ac si diceret: Omnia regna tua sunt et pacata, nec ulla premuntur angustia.

»Et respondit angelus Domini, et dixit: Domine exercituum, usquequo tu non misereberis Hierusalem et urbium Juda, quibus iratus es? Iste jam septuagesimus annus est.« Ex qua responsione ille angelus qui interpellabat pro Israel, occasione accepta deprecandi Dominum pro populo, dixit: O Domine, cum omnis terra secura habitetur, cur non misereris Hierusalem et urbium Juda, maxime cum secundum tua promissa tempus captivitatis expletum sit?

[Col. 0224B] »Et respondit Dominus angelo, qui loquebatur in me, verba bona,« de futurorum promissione; »verba consolatoria,« de praesentium necessitate. Hoc juxta litteram. Allegorice, vir qui ascendit super equum rufum, Dominus et Salvator est. Equus rufus mortalitatem nostrae carnis designat, quam pro nobis assumpsit, cui per Isaiam dicitur: »Quare rubrum est indumentum tuum?« Notandum vero quod qui hic in equo rufo sedere describitur, in Apocalypsi Joannis in veste candida super equum candidum sedens apparuit. Qui enim rufus exstitit in passione, candidus fuit in resurrectione. Hinc Ecclesia in Canticis canticorum dicit, »Dilectus meus candidus et rubicundus.« Myrteta quae erant in profundo, inter quae vir stare describitur, angelicae [Col. 0224C] potestates, quae ei etiam in carne posito assistebant eique ministrabant. Per equos rufos, varios et albos, apostolos et apostolicos viros debemus accipere, qui totum orbem praedicando peragraverunt. Quorum alii rufi, quia martyrio coronati: alii varii, quoniam doctrina et opere ac diversa signorum varietate distincti: alii albi, quia virginitatis candore et integritate fidei, ac mundi cordis puritate praeclari. Hi missi sunt a Domino, ut totum mundum evangelica praedicatione complerent. Unde et ad Job Dominus dicit, »Nunquid mittes fulgura, et ibunt, et revertentia dicent tibi, Adsumus?« Stabat vir inter myrteta, vel ut alia translatio dicit, inter montes, id est Christus discernebat inter utriusque vocationis populos, salvandorum et damnandorum. Unde [Col. 0224D] Apostolus: »Christi bonus odor sumus Deo in his qui pereunt, et in his qui salvi fiunt.« Quod vero angelus rogat ut misereatur Deus populo, quia jam septuagesimus annus erat, significat quia Jerusalem, id est Ecclesia nequaquam perfectam consequetur libertatem, priusquam verum sabbatum, id est requies impleatur, quod septuagesimus annus designat, qui numerus denario per septenarium multiplicato perficitur; quae pax in praesenti inchoat, cum a bellis vitiorum quiescimus: perficietur autem in futuro, cum ad visionem Creatoris pervenerimus.

»Et dixit ad me angelus qui loquebatur in me: Clama dicens: Haec dicit Dominus exercituum: Zelatus sum Hierusalem et Sion zelo magno, et ira [Col. 0225A] magna ego irascor super gentes opulentas, quia ego iratus sum parum, ipsi vero adjuverunt in malum.« Quae fuerunt verba bona et consolatoria, quae Dominus supra respondit, hic jubetur propheta clamare, Zelatus sum Hierusalem non parvo, sed magno zelo. Zelus hic pro furore et indignatione accipitur. Et quia magna peccata commiserat Jerusalem et Sion, quia unum sunt, ideo magnam iram Dei incurrerant. Sed nunc (inquit) irascar ira magna super gentes opulentas, quae in longa pace quiescunt, et bonis affluunt omnibus, quas supra equi rufi, varii, et albi designabant. Causam quoque tantae irae exponit, dicens: »Quia ego iratus sum parum, illi vero adjuverunt in malum.« Deus enim tradidit Judaeos gentibus ad corripiendum, quasi filium paedagogo, [Col. 0225B] illi nullam eis fecerunt misericordiam, sed omni in eos crudelitate saevierunt.

»Propterea haec dicit Dominus: Revertar ad Hierusalem in misericordiis, et domus mea aedificabitur in ea, ait Dominus exercituum.« Sub Zorobabel et Jesu. »Et perpendiculum,« id est linea caementariorum, »extendetur super Hierusalem.« Spiritualiter Hierusalem est Ecclesia, pacem et concordiam videns; ipsa est et Sion, quod in speculam vertitur, nec humilia vel terrena, sed coelestia contemplans. Quae si peccaverit, vel si ea charitas refrixerit, tradi eam Dominus persecutoribus ad purgandum, velut aurum aut argentum in conflatorio. Adversarii vero, quibus ad probandum tradita est, addunt in malum, quia pro disciplina utuntur crudelitate. [Col. 0225C] Unde illis iram minatur, Ecclesiae autem suae pacem et misericordiam repromittit, et perpendiculum sive funiculum dicit extendendum in ea, id est mensuras et ordines singulorum qui sunt in Ecclesia, suis locis et temporibus pro meritorum qualitatibus distribuit.

»Adhuc clama dicens: Haec dicit Dominus exercituum. Adhuc affluent civitates meae bonis, et consolabitur adhuc Dominus Sion, et eliget adhuc Hierusalem.« Jubetur propheta clamare non strepitu vocis, sed intentione mentis. Civitates, inquit, meae, quas nunc videtis igne Chaldaeorum exustas, adhuc abundabunt omnibus bonis, ut praesenti felicitate praeterita miseria consolentur. Sed et mystice promittuntur [Col. 0225D] Ecclesiae bona illa, de quibus Psalmista dicit: »Credo videre bona Domini in terra viventium.«

»Et levavi oculos meos et vidi, et ecce quatuor cornua. Et dixi ad angelum qui loquebatur in me. Quid sunt haec? Et dixit ad me. Haec sunt cornua quae ventilaverunt Judam et Israel et Hierusalem.« Quatuor cornua, quae ventilaverunt Judam et Israel et Hierusalem, quatuor gentes esse ipse Dominus exponit, dicens: »Haec sunt cornua,« etc. Daniel queque sub figura leaenae et pardi, ursi et alterius bestiae, quam nominatim non exprimit, manifeste quatuor regna describit, id est Babyloniorum, Medorum, ac Persarum, quorum unum fuit regnum Macedonum, [Col. 0226A] Romanorum. Cornua autem regni potentiam significare, usitatissimum est in sancta Scriptura, ut illud, »Sublimabit cornu Christi sui.« Item, »Erexit cornu salutis nobis.« Haec vero ventilaverunt sive disperserunt Judam, etc. Multa enim mala ab his nationibus Judaei passi sunt, maxime ab Antiocho, cognomento Epiphane, id est super apparente, quoniam deum se voluit appellari. Ad ultimum Romani tanta eos clade vastaverant, ut pene per singulos viros eos disperderent, adeo ut nemo eorum levaret caput, gravi malorum pondere pressus.

»Et ostendit mihi Dominus quatuor fabros, et dixi: Quid isti veniunt facere? Qui ait dicens: Haec sunt cornua quae ventilaverunt Judam per singulos viros, et nemo eorum levavit caput suum, et venerunt [Col. 0226B] isti deterere ea, ut dejiciant cornua gentium, quae levaverunt cornu super terram Juda, ut dispergerenteam.« Quid sint fabri, et quid veniant facere, ipse Dominus exponit, quos non ipse propheta vidit, sed ei Dominus ostendit, hos fabros intelligimus angelos obedientes praecepto Dei, et ad hoc venientes, ut quod gentes destruxerant, isti aedificarent. Angeli vero venerunt deterere ea, id est obtundere cornua et hebetare, ne possint amplius ventilare Judam. Quidam codices habent, »deterrere ea,« id est in pavorem mittere cornua, ut, deposita crudelitate, Christo colla submittant. Et hoc attendendum quod singulariter dicit »Levaverunt cornu,« cum quatuor dixerit cornua, quia licet reges quatuor regnorum non simul regnaverint, sed sibi vicissim [Col. 0226C] successerint, unum tamen cornu levaverunt contra populum Dei. Sane quod supra dixit propheta, levasse se oculos ut videret quae ei ostendebantur, indicat spiritualiter quae dicuntur intelligenda, juxta quod Dominus in Evangelio: »Levate oculos vestros,« et videte quis creavit haec. Cornua quatuor, nequitiae sunt spirituales, et contrariae fortitudines, quae contra Ecclesiam cornu gravissimae persecutionis levant. De quibus Apostolus, »Non est (inquit) nobis colluctatio adversus carnem et sanguinem, sed adversus principes et potestates, adversus mundi rectores tenebrarum harum,« etc. Haec cornua quatuor sub bestiarum nominibus Psalmista describit, ita sanctum virum alloquens: »Super aspidem et basiliscum ambulabis, et conculcabis leonem et draconem.« [Col. 0226D] Diabolus enim dum contra electos saevit, aspis est, quoniam occulte percutit: basiliscus, quoniam aliquando aperta venena invidiae diffundit: leo, quoniam persequitur innocentes: draco, quoniam quos potest impia voracitate deglutit. Possunt per quatuor cornua, quatuor animi perturbationes intelligi, duae ab opinatis bonis, et duae ab opinatis malis, gaudium scilicet et spes, metus et dolor. Contra quas passiones sunt quatuor virtutes boni artifices, prudentia, justitia, fortitudo, temperantia. Hi fabri boni reaedificant, quidquid illa cornua destruunt. Sed et sancti, qui has virtutes possident, fabri spirituales sunt. Apostolus enim de se dicit, »Ut sapiens architectus fundamentum posui,« et [Col. 0227A] ipse Dominus creator omnium, filius fabri dictus est.



CAPUT II.

»Et levavi oculos meos, et vidi, et ecce vir et in manu ejus funiculus mensorum et dixi: Quo tu vadis? et dixit ad me: Ut metiar Hierusalem, et videam quanta sit latitudo ejus, et quanta longitudo ejus.« Semper Scriptura prophetica post tristia laeta subjungit. Nam qui prius levavit oculos ut videret tristia in cornibus, nunc iterum levat oculos, ut videat virum metientem Hierusalem. Hic est ille vir, de quo scriptum est: »Ecce vir oriens nomen ejus;« et in Ezechielis libro describitur. Habens funiculum et calamum in manu, ut metiretur civitatem Dei Hierusalem, cujus artifex et conditor est Deus. Haec [Col. 0227B] est sancta Ecclesia mater sanctorum, quae aedificari coepit in passione, et in resurrectione Domini, et quotidie aedificatur ut crescat in augmentum fidei. Qui habet funiculum et calamum mensurae, quoniam ipse dispensat mensuras et merita singulorum. Videt etiam quanta sit latitudo charitatis in singulis, quanta longitudo spei et longanimitatis.

»Et ecce angelus qui loquebatur in me, egrediebatur, et alius angelus egrediebatur in occursum ejus, et dixit ad eum. Curre, loquere ad puerum istum, dicens: Absque muro habitabitur Hierusalem prae multitudine hominum et jumentorum in medio ejus.« Angelum qui loquebatur in propheta, Hebraei Michaelem ad litteram intelligunt, ut supra dictum est: angelum qui venit in occursum ejus, Gabrielem autumant, [Col. 0227C] qui laetabundus dicit illi, ut currat et loquatur prophetae, quantam rerum omnium abundantiam habitura sit Hierusalem, quae tunc videbatur ad cineres usque destructa, quodque absque muro futura sit prae multitudine hominum et jumentorum, et pacis multitudine. Quare autem absque muro, paulo post ostendit, dicens:

»Et ego ero eis, ait Dominus, murus ignis in circuitu; et in gloria ero in medio ejus.« Haec et de Ecclesia spiritualiter dici possunt, quae est civitas Dei, de qua Psalmista, »Gloriosa dicta sunt de te, civitas Dei.« Haec absque muro habitatur, non indigens mortali praesidio, quoniam Dominus murus est ignis in circuitu ejus, et ipse in medio ejus est in gloria. Haec civitas habet homines, habet et jumenta, [Col. 0227D] id est utrumque populum. Nam per homines plebs Judaica designatur, qui in lege conversabantur, et quasi ratione utebantur habentes notitiam Dei. Gentiles vero qui Deum ignorabant, merito jumenta vocantur. Nonnulli per homines, prudentes quosque et eruditos intelligunt: jumenta vero, simplices qui sunt in Ecclesia, de quibus Psalmista, »Homines et jumenta salvabis, Domine.« Dominus ergo murus ignis est in circuitu Ecclesiae, ut eam charitatis igne calefaciat, et Spiritu ferventem faciat, et ipse est in medio ejus gloria, sua illam praesentia glorificans, qui in circuitu ab adversariis quasi murus ignis eam defendit. »O, o fugite de terra aquilonis, dicit Dominus, quoniam in quatuor [Col. 0228A] ventis coeli dispersi vos, dicit Dominus. O Sion, fuge quae habitas apud filiam Babylonis.« Assyrii et Chaldaei qui populum Dei captivaverant, in aquilonali climate sunt, et Jeremias propheta cum describeret ollam succensam a facie aquilonis, statim subjunxit: Ab aquilone pandetur malum super universam terrae faciem. Hortatur ergo propheta, et non semel, sed crebrius monet, clamans ut fugiant de terra aquilonis, ubi ex magna parte adhuc remanserant, et redeant ad sedes proprias. Spiritualiter praecipitur nobis, ut qui habitavimus in aquilone, vento frigidissimo, hoc est qui in tempore infidelitatis fuimus, non habentes fervorem divini caloris, quique in confusione vitiorum versati sumus, ut fugiamus ad Sion, id est Ecclesiam Domini, et relinquentes [Col. 0228B] terrena et humilia, ad celsitudinem contemplationis conscendamus, et in sublimitate spiritualium dogmatum consistamus.

»Quia haec dicit Dominus exercituum, post gloriam misit me ad gentes, quae exspoliaverunt vos.« Vox Domini est salvatoris, et dicit se a Deo Patre missum, non per id quod omnipotens est et aequalis Patri, sed per id quod homo est, minor Patre. Unde et post gloriam se missum dicit, quam habuit cum apud Patrem esset, licet nunquam deseruerit Patrem. Hinc ipse Patri dicit. »Glorifica me, tu Pater, claritate quam habui priusquam mundus esset apud te.« Et Apostolus.: Qui cum in forma Dei esset, non rapinam arbitratus est ut esset aequalis Deo. Missus est ergo Dei Filius post gloriam divinae majestatis [Col. 0228C] ad gentes, quae spoliaverunt populum Dei, ut essent eis praedae, a quibus ante fuerant praedati. »Qui enim tetigerit vos, tangit pupillam oculi mei.« Tactum pro vexatione et injuria debemus accipere, juxta illud. »Nolite tangere christos meos.« Sancti enim quasi oculi sunt Dei, quibus dicitur. »Vos lux estis mundi.« Quos qui laedit, sic est quasi pupillam Dei tangat, et clara luce velit illum privare.

»Quia ecce ego levo manum meam super eos, et erunt praedae his qui serviebant sibi, et cognoscetis quia Dominus exercituum misit me.« Et levavit Dominus manum suam tunc, ut percuteret gentes, et reduceret in Sion populum suum. Levat quotidie potentiam, ut populum suum (hoc est Christianum) revocet per poenitentiam in Ecclesiam, percussis [Col. 0228D] adversariis, id est spiritualibus hostibus, qui illum impugnare non cessant.

»Lauda et laetare, filia Sion, quia ecce ego venio et habitabo in medio tui, dicit Dominus. Et applicabuntur gentes multae ad Dominum in die illa, et erunt mihi in populum, et habitabo in medio tui, et scies quia Dominus exercituum misit me ad te. Et possidebit Dominus Judam partem suam in terra sanctificata, et eliget adhuc Hierusalem.« Adhuc ipse Dominus loquitur, et hortatur populum de captivitate liberatum, ut gaudeat et exsultet. Sed et Ecclesiae praecipitur, quae est filia Sion, id est supernae illius civitatis, quae ex angelis et sanctis constat hominibus, ut liberati de servitute diaboli, gaudeant, [Col. 0229A] quorum Dominus in medio ejus habitet, et multae gentes in eum crediturae, juxta quod relicturus corporaliter apostolos, dixit: »Ecce ego vobiscum sum omnibus diebus usque ad consummationem saeculi.« Pollicetur quoque quod ipse possideat Judam, id est populum se confitentem, et ipse pars ejus in terra sanctificata, hoc est in Ecclesia, et eligat adhuc Hierusalem, quos videbatur in persecutionibus abjecisse.

»Sileat omnis caro a facie Domini, quia consurrexit de habitaculo sancto suo.« Ergo quia Dominus possessurus est Judam partem suam, et electurus Hierusalem, omnis caro, id est omne genus humanum sileat, formidet, et prae pavore adventus ejus conticescat, quoniam consurrexit ad vindictam, ut [Col. 0229B] unicuique pro suis meritis reddat. Consurgere enim dicitur Deus, quando ad vindictam excitatur. Omnis autem caro, omnis tantum homo, non muta animantia accipienda sunt, juxta illud: Ad te omnis caro veniet, id est omnis homo.



CAPUT III

Et ostendit mihi Dominus Jesum sacerdotem magnum, stantem coram angelo Domini, et Satan stabat a dextris ejus, ut adversaretur ei.« Hebraei juxta litteram hoc loco Jesum sacerdotem magnum filium Josedech intelligunt. Ad cujus dexteram stabat Satan, id est adversarius ejus diabolus. Satan Hebraice adversarius dicitur. Stabat autem a dextris ejus ut adversaretur ei, id est ut accusaret illum. A dextris vero stabat, quoniam justam accusationem [Col. 0229C] habebat, eo quod ipse, sicut caeteri, alienigenam duxisset uxorem.

»Et dixit Dominus ad Satan: Increpet Dominus in te Satan, et increpet Dominus in te, qui elegit Hierusalem.« Bis dicit Dominus, ut Patrem et Filium insinuet, sicut alibi. »Pluit Dominus a Domino ignem et sulphur super Sodomam.« »Nunquid non iste torris est erutus de igne.« Sensus est, cum Dominus elegerit Hierusalem de cunctis urbibus Juda, non ei imputet peccata quae fecit, cur tu Jesum conaris accusando obruere, qui de Babylonica captivitate quasi torris semiustus evasit. Torris autem semiustum est lignum, quem vulgo titionem dicunt.

»Et Jesus erat indutus vestibus sordidis, et stabat ante faciem angeli.« Triplicem ob causam sordidis [Col. 0229D] vestibus indutus fuisse dicitur, sive quia alienigenam uxorem duxerat, sive propter populi peccata, cui sacerdos praeerat, seu propter squalorem captivitatis.

»Quae respondit et ait ad eos qui stabant coram se.« Angelus ante quem stabat Jesus, praecipit caeteris angelis ex persona Domini, dicens: »Auferte vestimenta sordida ab eo.« Cumque illi quod imperatum fuerat, opere complessent, »et angelus dixit ad eum: Ecce abstuli a te iniquitatem tuam.« Hic ostendit quae fuerunt vestimenta sordida, »et indui te mutatoriis,« id est Israelitam tibi uxorem conjunxi. Septuaginta pro mutatoriis, »poderem,« id est talarem tunicam transtulerunt.

[Col. 0230A] »Et dixit,« subaudis angelus: »Ponite cidarim sive mitram mundam super caput ejus. Et posuerunt cidarim mundam super caput ejus, et induerunt eum vestibus.« Per cidarim, id est pileum sacerdotalem, dignitas intelligitur sacerdotii, ut, ablatis sordibus peccatorum, mundum haberet sacerdotium. Mystice Jesus sacerdos magnus ille est, cui dicitur: »Tu es sacerdos in aeternum.« Quem Dominus ostendit prophetae, quoniam per se videri non potest. Stabat coram angelo Domini, hoc est ipse Dei et hominum mediator, Deus et homo Christus. Ipse astat ante angelum, et ipse stabat ante se. In Christo diversae sunt substantiae Dei et hominis in una persona. Indutus erat vestibus sordidis, quoniam peccata nostra portavit. Stabat Satanas a dextris ejus, quia [Col. 0230B] volens tentatus est a diabolo, qui volebat probare utrum esset Dei Filius, quem videbat post jejunium esurire. Quod vero sequitur: »Increpet Dominus in te, Satan,« Filius Dominus dicit de Domino Patre, non quod ipse non posset eum increpare, qui omnia operatur sicut et Pater, sed propter naturae unitatem, ut cum unus increpat, intelligatur alius increpare. Deus enim Pater et Filius idem sunt in substantia, et tamen alter est Pater, et alter Filius in persona. Ipse elegit Hierusalem, id est Ecclesiam. Torris autem erutus de igne, ipse Christus est per humanitatem, qui in Babylone, id est in mundi confusione non est adustus flamma alicujus peccati, quoniam peccatum non fecit, nec dolus inventus est in ore ejus, sicut quondam rubus in mediis ignibus [Col. 0230C] non comburebatur. Erat autem Jesus indutus vestibus sordidis, quia qui peccatum non fecit, pro nobis peccatum factus est, id est sacrificium pro peccato, et ipse infirmitates nostras tulit. Haec sordida vestimenta ablata sunt ab eo, cum nostra peccata delevit. Idcirco enim sordidis indutus est vestibus, ut nos holosericam mundam in baptismo reciperemus, et dicatur nobis jam mundatis: Omni tempore sint vestimenta tua candida. Cidaris munda super caput ejus, splendorem designat divinae majestatis ejus. »Caput enim Christi Deus.« Ipse enim Deus, ipse est et homo, ut in veste humanitas, in cidari divinae majestatis intelligatur claritas. »Et angelus Domini stabat, et contestabatur angelus Domini Jesum, dicens: Haec dicit Dominus exercituum: Si in viis [Col. 0230D] meis ambulaveris, et custodiam meam custodieris, tu quoque judicabis domum meam, et custodies atria mea.« Juxta traditionem Hebraeorum ad litteram, angelus ante quem stabat Jesus, qui loquitur ad eum postquam exutus est sordidis vestibus, et indutus est mutatoriis. Quae per se satis aperta sunt, nec egent expositione. Juxta spiritualem vero sensum difficilis est interpraetatio, si hoc quod dicitur ad Jesum filium Josedech, »Si in viis meis ambulaveritis, et custodiam meam custodieritis,« etc. Notum est autem quoniam Christus et Ecclesia sunt caput et membra. Ergo accipiamus hoc ex parte membrorum, nam quod illi dicitur, membris ejus utique dicitur. Itaque membris ejus promittitur, quod si ambulant in viis [Col. 0231A] Domini, et custodiunt custodias, id est praecepta ejus, judicent domum ejus quae est Ecclesia, de qua Apostolus, Christus autem filius sicut in domo sua, quae domus sumus nos. Idem quoque ad Timotheum, Ut scias quomodo debeas in domo Dei conversari, quae est Ecclesia Dei viventis, columna et firmamentum veritatis. Judicat ergo Jesus domum Dei pro meritis et verbis singulorum, alium constituens super decem civitates, alium super quinque, faciens alios doctores, alios pastores: aliis dans potestatem faciendorum signorum, alios faciens in corpore suo oculos, alios manus, alios pedes. »Et dabo tibi ambulantes de his qui nunc hic assistunt.« Dedit Dominus Deo Filio suo de angelorum numero ministros, quoniam sanctos suos adhuc in carne positos, similes [Col. 0231B] fecit angelis; unde Apostolus dicebat: Municipatus noster in coelo est. Nam virginibus societas promittitur angelorum, Domino dicente: »Non nubent neque nubentur, sed erunt sicut angeli Dei in coelo.« De assistentibus ergo dicit se ei daturum, quoniam illi qui non fluctuant, sed stabiles et constantes sunt in Ecclesia Dei, quales erant apostoli, qui cum Domino stante perseverabant, merentur angelicae dignitatis socii fieri.

»Audi, Jesus sacerdos magne, tu et amici tui, qui habitant coram te, quia viri portendentes sunt. Ecce enim ego adducam servum meum orientem.« Hoc loco Jesum eum tantum juxta litteram accipimus, qui filius fuit Josedech, cui promittitur adventus Filii Dei. Cum enim superius hunc Jesum [Col. 0231C] sacerdotem typum Christi dixerimus habere, nunc tantum eum juxta litteram accipimus, videamus nunc quid angelus in persona Dei loquens, huic Jesu dicat: »Audi, Jesu sacerdos magne, tu et amici tui,« id est prophetae caeteri. Nam et Jesus propheta erat, quia Christum non verbis, sed nomine praesignabat et operibus. Propheta enim dicitur, non solum qui de Christo vaticinatur verbis, sed etiam ille qui eum figuris et symbolis designat. Jubetur ergo Jesus audire, jubentur etiam audire amici ejus, id est caeteri prophetae, quod dicitur: »Ecce enim ego adducam servum meum orientem.«

»Quia ecce lapis, quem dedi coram Jesu, super lapidem unum septem oculi sunt.« Haec jubentur audire, quoniam viri portendentes sunt, hoc est, in [Col. 0231D] signum positum futurorum. Portendentes enim dicuntur, qui futura portendunt, hoc est longe ante pronuntiant. Ecce (inquit) ego adducam servum meum orientem,« id est illum de quo dicitur: »Ecce vir oriens nomen ejus;« et alibi: »Vobis timentibus nomen meum orietur sol justitiae.« In Evangelio quoque: »Visitavit nos oriens ex alto illuminare his qui in tenebris et in umbra mortis sedent.« Servum autem meum dicit propheta, assumptam servi formam, ut illud: Ecce servus meus, suscipiam eum. Ipse et lapis datus coram Jesu, id est pronuntiatus et promissus prophetis. Hic est lapis angularis, qui duos in se conjunxit parietes ex diverso venientes, ab hominibus quidem reprobatus, a Deo [Col. 0232A] autem electus et honorificatus. Super hunc lapidem septem oculi sunt, quoniam super Christum septem dona Spiritus sancti requiescunt, quae enumerans propheta Isaias dicit: »Requiescit super eum spiritus Domini, spiritus sapientiae, et intellectus spiritus consilii et fortitudinis, spiritus scientiae et pietatis, et replevit eum spiritus timoris Domini.« »Ecce ego caelabo sculpturam ejus, ait Dominus exercituum, et auferam iniquitatem terrae illius in die una.« Quia supra dixerat lapidem, servat metaphoram et dicit: »Ecce ego caelabo sculpturam ejus,« id est lapidis. Manifestum est enim de Domini passione prophetari. Sculpturam lapidis vulnera dicit, quae accepit in cruce. »Caelabo, inquit, sculpturam ejus,« id est faciam illum vulnerari clavis et lancea. [Col. 0232B] Hoc enim Deus Pater fecit, qui pro nobis omnibus tradidit illum ad mortem. Tunc dimittetur iniquitas terrae illius. In passione enim dimissa est iniquitas, et redonata justitia in die una, de qua Psalmista: »Haec est dies quam fecit Dominus.«

»In die illa, dicit Dominus exercituum, vocabit vir amicum suum subter vineam et subter ficum.« A tempore enim passionis Christi coepit annuntiari Evangelium, vir apostolicus et perfectus, et qui potest jam ad altiora conscendere, vocat amicum suum, id est credentes, vel certe gentilem populum subter vineam, id est Christum qui loquitur in Evangelio: Ego sum vitis vera, cujus fructus laetificat cor hominis. Et subter ficum, id est ad gloriam Spiritus sancti, cujus sunt poma dulcissima, ut sub tali [Col. 0232C] umbraculo aeterna pace quiescant. Hoc ipsum et Michaeas propheta pene ipsis verbis praedixit: »In die illa (inquiens) vocabit unusquisque proximum suum et fratrem subter ficum et vineam, et non erit qui exterreat.«



CAPUT IV.

»Et reversus est angelus qui loquebatur in me, et suscitavit me quasi virum qui suscitatur de somno suo.« Quid est quod dicit: »Reversus est angelus?« Quo enim abierat qui in propheta loquebatur? Sed sciendum quod quando humana fragilitas suae relinquitur imbecillitati, Deus angelorum auxilio abest ab homine. Propheta itaque magnae visionis stupore attonitus, torpebat, et velut mente sopitus, [Col. 0232D] verum lumen videre non poterat. Quapropter angelus qui eum parumper sibi dimiserat, et quasi ab eo recesserat, reversus suscitavit eum, ut videret quod antea clausis cordis oculis videre non poterat. Possumus quoque somnium prophetae in bonam partem accipere, juxta quod Salomon ait: Si dormieris, non timebis: quiesces, et suavis erit somnus tuus. Qui ergo a saeculi curis et perturbationibus dormit, et potest dicere cum sponso: »Ego dormio, et cor meum vigilat,« meretur ab angelo suscitari, et angelica visione atque allocutione perfrui.

»Et dixit ad me: Quid tu vides? et dixi: Vidi, et ecce candelabrum aureum totum, et lampas ejus super [Col. 0233A] caput ipsius, et septem lucernae ejus super illud, et septem infusoria lucernis, quae erant super caput illius, et duae olivae super illud, una a dextris lampadis, et una a sinistris ejus. Et respondi, et aio ad angelum, qui loquebatur in me, dicens: Quid sunt haec, domine mi? Et respondit angelus qui loquebatur in me, et dixit ad me: Nunquid nescis quid sunt haec? Et dixi: Non, domine mi. Et respondit et ait ad me, dicens:« In hoc loco Hebraeorum traditio talis est: Candelabrum totum solidum ex auro, legem dicunt; lampadem vero, id est flammam in vertice candelabri lucentem, Christum, qui est caput legis, quique omnem mundum illuminat; septem lucernae super candelabrum, septem dona Spiritus sancti superius enumerata. Hae lucernae super candelabrum [Col. 0233B] sunt, quia lex Spiritu sancto dictante conscripta est; septem autem infusoria, id est vascula in quibus oleum est quod infunditur in lucernas, quae lucent super candelabrum, hoc significare dicunt, quod istae septem gratiae ad homines de coelo per legem descendant, duas vero olivas quae erant super candelabrum a dextris et a sinistris, inter quas lucebat media lampas, legem et prophetiam intelligunt. Cum ergo propheta quaerenti angelo quid videret, narrasset visionem, interrogat ipsum angelum quid significaret ipsa visio. Rursus angelus interrogat eum: Nunquid ignoras quid sunt haec? quo respondente, Nescio, respondit jam angelus edocens visionem: »Hoc est verbum Domini ad Zorobabe dicens: Non in exercitu, nec in robore, sed in spiritu [Col. 0233C] meo, dicit Dominus exercituum,« reductum esse populum de captivitate, et plenius reducendum, et adversarios eorum vastandos.

»Quis tu, mons magne, coram Zorobabel in planum?« et populo Judaeorum, nolens eos prosperari et templum reaedificari. In planum scilicet sternere, et a tua superbia dejicere, humiliatus sub pedibus Israel. »Et educet lapidem primarium,« id est Christum, qui semper auxilio fuit populo Israel a saeculis. »Et exaequabit gratiam gratiae ejus,« id est lapis. Quod est aperte dicere: Gratiam ejus eduxit de captivitate, et exaequabit hanc illi gratiae, quam exercuit erga patres eorum, similem istis misericordiam impendendo: haec est Hebraeorum traditio. Doctores vero ecclesiastici hunc locum ita exponunt: [Col. 0233D] Candelabrum totum aureum sancta est Ecclesia, quae in divinis Scripturis sensum magis quam verba requirit. Lampas super candelabrum Dominum designat Christum, qui illuminat Ecclesiam, quique de se dicit: »Nemo accendit lucernam, et ponit eam sub modio.« id est sub mensura legis, »sed super candelabrum,« id est in Evangelii libertate, quo Ecclesia illustratur. Lucernae septem et infusoria eorum, gratia est Spiritus sancti, per quam oleum misericordiae divinae cunctarumque virtutum Ecclesia suscipit. Duae olivae, Moyses et Elias, qui in monte cum Domino transfigurato apparuerunt, et loquebantur ea quae passurus erat in Hierusalem. Nonnulli duas olivas a dextris et a sinistris, Evangelium et [Col. 0234A] legem, accipiunt, ut in dextra oliva Evangelium, in sinistra oliva lex intelligatur. Magnus mons coram Zorobabel, diabolus vel Antichristus, qui se erigebat contra Zorobabel, de quo nasciturus erat Christus. Ipsi quoque Christo in Evangelio ostensis mundi regnis et honoribus, ausus est dicere: »Haec omnia tibi dabo, si cadens adoraveris me.« Et ipse Dominus in Evangelio diabolum montem vocat, dicens: »Si habueritis fidem sicut granum sinapis, dicetis huic monti, transi hinc, et transibit.« Sed hujus superbia complananda erat, et usque ad pulverem humilianda. Lapis primarius ille est, de quo Joannes: »In principio erat Verbum.« Quod vero sequitur, »exaequabit gratiam gratiae ejus,« illud est quod Apostolus ait: Nos omnes de plenitudine ejus accepimus, [Col. 0234B] gratiam pro gratia, gratiam Evangelii pro gratia legis, ut parem et aequalem gloriam accipiant et ex Israel credentes, et ex gentibus ad fidem venientes. Hinc per Joannem dicitur: Lex per Moysen data est, gratia et veritas per Jesum Christum facta est.

»Et factum est verbum Domini ad me, dicens: Manus Zorobabel fundaverunt domum istam, et manus ejus perficient eam, et scietis quia Dominus exercituum misit me ad vos.« Hoc qui Esdram prophetam legerit, inveniet quod scilicet templum a Zorobabel fundatum sit, et usque ad summa fastigia perductum.

»Quis enim despexit dies parvos?« Quis hic pro raro accipitur. Hoc autem referendum est ad regiam potestatem, quam tunc temporis in Zorobabel adversarii [Col. 0234C] despiciebant, et pro nihilo ducebant. Monet ergo Zorobabel et Jesum atque omnem populum aedificantem, ut non timeant adversarios, qui eos aedificare prohibeant, sed potius audiant Dominum cohortantem, et suum illis auxilium promittentem. Sequitur enim: »Et laetabuntur,« id est paucorum dierum despectu, majori gaudio replebuntur. Potest ita intelligi: Rarus est, qui parvos dies hujus saeculi despiciat, quoniam nimirum multi sunt, qui hoc saeculo delectantur adeo, ut si possent, semper hic vivere vellent. Cum ergo viderimus hujus saeculi amatores fulgere auro, purpura, gemmisque rutilare, stipari officiis ministrorum, possumus hoc assumere et dicere: Quis enim despexit dies parvos? Parvi [Col. 0234D] enim sunt omnes dies praesentis vitae, quantumvis longissimo temporum spatio tendantur. Unde et Jacob dicebat: »Dies mei parvi et mali.« »Et videbunt lapidem stanneum in manu Zorobabel. Septem isti oculi Domini, qui discurrunt in universa terra,« id est auxilium Salvatoris, qui de Zorobabel stirpe nascitur. Lapis autem vocatur ob fortitudinem insuperabilem. Quare autem lapis stanneus? Stanni naturam dicunt, ut alia metalla defendat ab igne. Cum enim sint duriora per naturam aes, ferrum, caeteraque, si absque stanno fornaci fuerint tradita, uruntur. Sic et angelorum et hominum fortitudo, si non habuerit divinum auxilium, fragilis et imbecillis est. Lapis ergo stanneus vocatur Christus, quia sicut stannum metalla mixta et adulterata dissociat, [Col. 0235A] ita et Dominus Salvator, de quo propheta dicit, Sedebit conflans et emundans argentum bonorum operum, argentum et aurum ab aere plumboque vitiorum secernit, ut purum aurum argentumque remaneant.

»Et respondi, et dixi ad eum: Quid sunt duae olivae istae ad dexteram candelabri et ad sinistram ejus? et respondi secundo, et dixi ad eum: Quid sunt duae spicae olivarum, quae sunt juxta duo rostra aurea, in quibus sunt suffossoria ex auro? et ait ad me dicens: Nunquid nescis quid sunt haec? et dixi, Non, domine mi. Et dixit« ad me: »Isti sunt duo filii olei,« splendoris, »qui assistunt dominatori universae terrae.« Interrogat propheta quid significent duae olivae ad dexteram et sinistram candelabri. [Col. 0235B] Sed angelus qui in persona Domini loquebatur, noluit ei respondere, sive quoniam de duabus olivis supra audierat, ideo nunc non meretur audire responsum angeli, quia prius audita non retinet, sive etiam quia majora se scire volebat, confutatur silentio angeli, vel ut Hebraei dicunt, non respondit ei, quia non bene interrogaverat, nec totum quaesivit, quod scire debebat: nam de olivis interrogans, nihil de spicis olivarum, nil de rostris aureis, aut de infusoriis quaesierat. Spicas autem olivarum, ipsas dicit arbores, translato sermone, quod in modum spicarum rectae sint, et sicut spicae vallantur aristis, sic istae quasi quodam vallo ramorum et foliorum recte in altum surgant. Quidam duas spicas olivarum, duo Testamenta intelligunt, Evangelium et legem, et [Col. 0235C] hos esse filios splendoris, qui assistunt dominatori universae carnis, alii sacerdotium et legem, nonnulli Eliam et Enoch, quorum alter in praeputio, alter in circumcisione placuit Deo.



CAPUT V.

»Et conversus sum, et levavi oculos meos, et vidi, et ecce volumen volans. Et dixit ad me, quid tu vides? Et dixi: Ecce ego video volumen volans. Longitudo ejus viginti cubitorum, et latitudo ejus decem cubitorum. Et dixit ad me: Haec est maledictio, quae egreditur super faciem omnis terrae« Conversus est propheta ab alia visione ad aliam, et a laetis et prosperis ad tristia mentis oculos extulit. Ne enim elevaretur cor ejus, quoniam omnia felicia [Col. 0235D] et plena gaudii nuntiabat, videt et ea quae sunt tristia. Videt ergo volumen volans, in quo facta omnium descripta erant, hoc volumen utriusque testamenti naturam designat. Per viginti cubitos longitudinis, Evangelium: per decem autem latitudinis, decalogus legis accipitur. Viginti autem ad decem, duplum sunt ad simplum, quoniam in decalogis peccata operum prohibentur, in Evangelio autem cogitationum peccata resecantur. Verbi gratia: lex prohibet homicidium, Evangelium iram; adulterium damnatur in lege, in Evangelio concupiscentia punitur, quia qui viderit mulierem ad concupiscendum eam, etc. In lege reum facit rapina, in Evangelio flammis gehennae subdit tenacia. Septuaginta translatores [Col. 0236A] pro volumine »falcem« dixerunt, habentem ejusdem mensurae longitudinem et latitudinem. Falx ista divini judicii severitatem designat: sicut enim falx cuncta suo circuitu ambit exterius, interius incidit, ita divinae animadversionis potentia universa forinsecus complectitur, intrinsecus dirimit et discernit, dijudicans opera et cogitationes. »Quia omnis fur sicut ibi scriptum est judicabitur, et omnis jurans ex hoc similiter judicabitur. Educam illud, dicit Dominus exercituum, et veniet ad domum furis, et ad domum jurantis in nomine meo mendaciter, et commorabitur in medio domus ejus, et consumet eam et ligna ejus et lapides ejus.« Multi sunt qui furtum et perjurium aut parva aut nulla putant esse crimina, nec attendunt quod maledictio hujus voluminis [Col. 0236B] venire dicatur ad domum furis et mendaciter jurantis in nomine Domini, et consumere et ligna et lapides ejus, id est dura et gravia peccata illius. Quid de gravioribus ergo peccatis erit, qualia sunt homicidia, adulteria, caeteraque carnis opera, si furtum et perjurium tali poena plectuntur?

»Et egressus est angelus qui loquebatur in me, et dixit ad me: Leva oculos tuos, et vide, quid est hoc quod egreditur? Et dixi: Quidnam est? Et ait: Haec est amphora egrediens; et dixit.« Angelus qui loquebatur in propheta, egressus ideo est, ut aliam visionem ei ostenderet. Praecepit ergo ut levet oculos ad magna contemplanda, et videat amphoram, id est mensuram peccatorum populi Israel consummatam atque plenam. Amphora enim, quae Hebraice [Col. 0236C] dicitur epha vel ephi, plenitudinem designat peccatorum. Ipsi quoque amphorae nomen imponit angelus dicens: »Hic [haec] est oculus eorum in universa terra,« id est ostensio omnium peccatorum. Impleta enim peccatorum mensura, juxta quod Dominus ad Judaeos dicit: Implete mensuram patrum vestrorum, et in Genesi: Nondum completa sunt peccata Amorrhaeorum, restat ut sit oculus, id est ostensio et vindicta superveniente justa ira Dei. Sic et delicta illius populi latuerant, cum nondum impleta essent. Jam vero adimpleta pandebantur omnibus et monstrabantur cunctis gentibus, quales fuissent in terra sua.

»Et ecce talentum plumbi portabatur, et ecce mulier una sedens in medio amphorae. Et dixit: [Col. 0236D] Haec est impietas. Et projecit eam in medio amphorae, et misit massam plumbeam in os ejus.« Ut autem ipse angelus exponit, vocabatur impietas, id est idololatria et negatio Dei. Talentum plumbi massam dicit. Portabatur autem vel suo impetu per aerem, vel jussione Dei. Talentum illud vel massa plumbi signat gravissimum pondus peccatorum, quo populus ille premebatur. Angelus ergo Domini arreptam mulierem projecit in medium amphorae, ut in plenitudine peccatorum portaretur in Babylonem, ubi, sicut in sequentibus legitur, portabatur, ibique captivitatis pondere premeretur; et quoniam in suo scelere gloriabatur, talentum vel massam plumbi misit angelus in os ejus, id est amphorae, ut impietatem [Col. 0237A] clauderet, et obturato ore nequaquam se ultra jactaret in suo scelere, sed aeterno silentio conticesceret.

»Et levavi oculos meos et vidi, et ecce duae mulieres egredientes, et spiritus in alis earum.« Duae mulieres sunt decem tribus, quae dicuntur Israel, et duae quae vocantur Juda. Decem tribus captae sunt ab Assyriis, et duae a Chaldaeis. Spiritus in alis earum, potestates diaboli, qui vocatur in Evangelio immundus spiritus, et de quo Salomon: Si spiritus potestatem habentis ascenderit super te, locum tuum ne dimiseris. Hoc ergo spiritu, quasi flatu venti raptatae istae mulieres, volatu celeri ad omne nefas ferebantur. »Et habebant alas quasi alas milvi,« quae est avis rapacissima, et domesticis avibus semper insidians. [Col. 0237B] Bene ergo haec avis convenit istis mulieribus Judae et Israeli, quae propter nimia peccata traditae sunt potestati daemonum, et ab eis in captivitatem ductae. »Et levaverunt amphoram,« in qua erat impietas, et massa plumbi inclusa. »Inter terram et coelum, et dixi ad angelum qui loquebatur in me.« Propheta vero jam non interrogat quae essent mulieres: sciebat enim prophetico spiritu, nec quid portent, quia angelo docente cognoverat, sed quo portent, inquiens: »Quo istae deferunt amphoram? et dixit ad me.« Respondit angelus: »Ut aedificetur ei domus in terra Sennaar, et stabiliatur, et ponatur ibi super basim suam.« Sennaar campus est Chaldaeorum, in quo post diluvium filii Adam turrim superbiae aedificare conati sunt, sed a Domino confusa [Col. 0237C] est lingua quae omnibus una erat. Unde et ipsa civitas Babylon, id est confusio, dicta est. Amphora ergo cum impietate deferebatur in Babylonem, ut ibi super basim, id est super sedem stabilem ponatur, ibique aeterna statione ponatur. Sennaar interpretatur dentium excussio, vel fetor eorum. Amphora itaque cum impietate ad terram Sennaar defertur, et ibi ei locus stationis paratur, quia diabolus auctor impietatis in cordibus reproborum, quos impietas vel fetor libidinis possidet, requiescit. Quod vero Sennaar excussio dentium dicitur, significat quia reprobi excussos et perditos habent dentes, quibus verba Dei molere, hoc est, meditari debuerant, et ideo pereunt, quia cibum divini eloquii in ventrem memoriae non transmittunt. Juxta spiritualem [Col. 0237D] sensum, hae duae mulieres haereticos et Judaeos designant, qui egrediuntur a facie Domini, et feruntur incerto erroris spiritu, delectantur jurgiis et contentionibus. Hi etiam super se levant pondus impietatis, et in Babylone (id est in confusione) aedificant sibi domum.



CAPUT VI.

»Et conversus sum, et levavi oculos meos, et vidi, et ecce quatuor quadrigae egredientes de medio duorum montium, et montes, montes aerei. In quadriga prima equi rufi, et in quadriga secunda equi nigri, et in quadriga tertia equi albi, et in quadriga quarta equi varii, fortes. Et respondi, et dixi ad angelum, [Col. 0238A] qui loquebatur in me: Quid sunt haec, domine mi? Et respondit angelus, et ait ad me.« Transit propheta ad aliam visionem, et oculos cordis altius porrigit ac videt quatuor quadrigas egredientes de medio duorum montium, qui erant aerei et fortissimi, et qui nulla possunt vetustate consumi. »In quadriga secunda equi nigri,« reges Persarum et Medorum mortiferi propter Assuerum, quo regnante, ad petitionem Aman hostis Judaeorum, idem rex omnem gentem Judaeorum edicto publico morti adjudicavit. »In quadriga tertia equi albi.« Macedones, sub quorum rege Antiocho describitur Machabaeorum victoria. »In quadriga quarta equi varii fortes.« Ideo varii, quia Romanorum reges alii clementes fuerunt erga Judaeos, ut C. Claudius, alii persecutores eorum exstiterunt, [Col. 0238B] ut C. Caligula, Nero et Vespasianus. Quaerente itaque propheta, quid significarent quae cernebat, angelus respondit: »Isti sunt quatuor venti coeli,« id est climata sive plagae, »qui egrediuntur ut stent coram dominatore omnis terrae.« Nil enim regna terrae absque Dei permissu et voluntate facere possunt.

»In qua« quadriga »erant equi nigri, egrediebantur in terram aquilonis, et albi egressi sunt post eos, et varii egressi sunt ad terram austri. Qui autem erant robustissimi, exierunt et quaerebant ire et discurrere per omnem terram. Et dixit: Ite et perambulate terram. Et perambulaverunt terram. Et vocavit me, et locutus est ad me dicens.« Proinde praetermittit propheta de quadriga prima, in qua [Col. 0238C] erant equi rufi, jam enim defecerat omne regnum Babyloniorum, et Medi ac Persae omnem Asiam tenebant, sub quorum rege Dario haec omnia Zacharias contemplatus est. Quadriga itaque, in qua erant equi nigri, egrediebantur ad aquilonem, ut ibi jubente Domino Chaldaeorum destrueretur imperium. Albi quoque post eos egressi sunt, id est, Macedones secuti Medorum vestigia, ut regna Chaldaeorum suo subderent imperio. Quarti, id est varii et fortes Romani, exibant ad terram austri, et jubentur ire et perambulare omnem terram. Romanorum enim potentia in quatuor mundi partibus suum dilatavit imperium. Deinde ad prophetam conversus angelus, dixit: »Ecce qui egrediuntur in terram aquilonis, requiescere fecerunt spiritum meum in terra aquilonis.« [Col. 0238D] De tertia quadriga dicit, in qua erant equi albi, per quos figurabantur Macedones, qui et ipsi post nigros ad terram aquilonis egrediebantur. Hi ergo requiescere fecerunt spiritum Domini in terra aquilonis, quia vindictam Dei impleverunt subverso Medorum imperio. Nam Alexander, rex Macedonum, Darium Persarum et Medorum regem interfecit, et ejus regnum in Macedones transtulit. Hi ergo requiescere fecerunt spiritum prophetalem, Dei spiritum in terra aquilonis, quia vindictam exercuerunt populi Dei, et voluntatem ejus in illorum interitu compleverunt. Grandis enim est consolatio eorum qui opprimuntur, si hostes suos cito cognoverint perituros. Quidam spiritualiter per quatuor quadrigas quatuor [Col. 0239A] intelligunt Evangelia: per equos, electos Dei, in diversitate colorum diversas gratias possidentes. Quorum alii sunt rufi martyrio, alii nigri, squalore poenitentiae fuscati, sive illi qui obscura Christi mysteria penetrant. Scriptum est enim: »Posuit tenebras latibulum suum.« Alii albi, virginitatis candore fulgentes, sive in baptismo mundati. Nonnulli varii fortes diversarum curationum et virtutum gratiam habentes. Hoc autem quod dicitur, »Hi qui egrediuntur in terram aquilonis, requiescere fecerunt spiritum meum in terra aquilonis,« significat quia ad praedicationem evangelicam gentes quae erant in aquilone, hoc est, in frigore infidelitatis, et sub potestate diaboli, qui dixit, »Ponam sedem meam ad aquilonem,« crediderunt, et in eis spiritus Domini [Col. 0239B] requievit.

»Et factum est verbum Domini ad me dicens: Sume a transmigratione ab Holdai et a Tobia et ab Idaia, et venies tu in die illa, et intrabis in domum Josiae filii Sophoniae, qui venerunt de Babylone, et sumes aurum et argentum, et facies coronas, et pones in capite Jesu filii Josedech sacerdotis magni, et loqueris ad eum dicens: Haec ait Dominus exercituum dicens: Ecce vir oriens nomen ejus, et subter eum orietur, et aedificabit templum Domino.« Ordo verborum confusus est. Est autem talis conjunctio: Sume tibi ab Holdai et a Tobia et ab Idaia, qui venerunt de Babylone, et sumes subaudis ab eis munera quae afferuntur, aurum et argentum, et intrabis in domum Josiae filii Sophoniae, et facies ibi coronas [Col. 0239C] auro argentoque distinctas, et unam ex eis pones super Jesum filium Josedech sacerdotem magnum, et loqueris ad eum: »Ecce vir oriens nomen ejus, et subter eum orietur,« id est repente succrescet ex radice sua, et in similitudinem germinis pullulabit. Significat autem Zorobabel, qui ex humili et captivo in ducem populi surrexit, et aedificavit templum Domino. Hoc est enim quod dicit: Et aedificabit templum Domino.

»Et ipse exstruet templum Domino, et ipse portabit gloriam,« id est alteram coronam. »Et sedebit et dominabitur super solio suo. Et erit sacerdos super solio suo, et consilium pacis erit inter illos duos. Et coronae erunt Helen et Tobiae et Idaiae et Hen.« Hucusque [Col. 0239D] de Zorobabel: nunc iterum repetit de Jesu sacerdote, de quo prius dixerat. Sed et pontifex (inquit) Jesus sedebit in solio suo, hoc est, in throno sacerdotali, et erit pax inter duos illos, hoc est, inter Zorobabel, qui de stirpe regia erat, et Jesum qui de Levitica tribu descenderat, ut sacerdotium et regnum pariter Dei populum regant, ipsasque coronas postquam impositae fuerint capiti Jesu filii Josedech, et capiti Zorobabel filii Salathiel, consecrabis in templo nominibus eorum, a quibus oblatae sunt, id est Helem et Tobiae et Idaiae et Hen. »Filio Sophoniae memoriale in templo Domini. Et qui procul sunt, venient et aedificabunt in templo Domini, et scietis quia Dominus exercituum misit me ad vos. Erit autem hoc, [Col. 0240A] si auditu audieritis vocem Domini Dei vestri.« Repositis autem coronis in templo Domini, et in aeternam memoriam consecratis, venient de toto erbe gentes, et aedificabunt in templo, et scietis quoniam Dominus misit me ad vos. Videndum quod cum superius tres posuerit viros, Holdai et Tobia et Idaia, nunc primum nomen mutatum est: pro Holdai enim positum est Helem. Quartum est additum, quod prius non fuerat dictum, id est, Hen. Holdai interpretatur deprecatio Domini, Tobias bonus Domini, Idaia notus Domini, Hen gratia. Helem vero, quod pro Holdaia positum est, interpretatur somnium. Tradunt Hebraei, istos tres, id est Holdai, Tobia, et Idaia, esse tres pueros, Ananiam, Azariam, Misaelem, qui venerunt de captivitate, et haec munera aurum et argentum [Col. 0240B] in templo Domini obtulerunt: quartum vero, quod supra non est, id est Hen, Danielem dicunt esse, et ipsum venisse cum munere; idcirco autem Helem positum esse pro Holdai, quod Helem somnium interpretetur, ut ex interpretatione ostendatur Daniel, et tres pueri qui in Babylone regalis somnii mysteria cognoverant. Josias autem iste, ad quem intrare propheta jubetur, et in cujus gratiam a Septuaginta translatoribus dicuntur esse coronae, eo quod apud illum servarentur, aedituus, id est custos Domini templi erat. Haec juxta litteram, sicut se habet Hebraeorum traditio. Spiritualiter jubetur propheta sumere a transmigratione aurum et argentum. Transmigratio populi Judaeorum, id est populi Deum confitentis, sunt vitia et peccata, quae cum quis coepit [Col. 0240C] relinquere et agere poenitentiam, et desiderare patriam, id est Hierusalem coelestem, offert in templo Domini aurum et argentum, intellectu et sermone Dominum confitendo. Ex hoc auro et argento fiunt coronae in templo Josiae, qui interpretatur salvatus, et filius est salvationis Domini. Domus Ecclesia est, in qua est populus salvatus a Domino, qui est filius visitationis Domini. Visitavit enim Dominus eos qui male aegrotabant, peccatorum languore decubantes. Imponuntur hae coronae Jesu filio Josedech sacerdoti magno, quod nobis a captivitate diaboli liberatis, et proficientibus per singulas virtutes nostras Dominus coronatur, imo in nobis coronas ipse accipit. Recte autem filius dicitur Josedech, qui interpretatur Dominus justitiae, quod Deus Pater Domini Salvatoris [Col. 0240D] juste singulis pro suis meritis restituet. Unde confidenter dicebat Apostolus: »Reposita est mihi corona justitiae,« etc. Praecipitur itaque prophetae, ut postquam imposuerit coronas super caput Jesu filii Josedech sacerdotis magni, dicat ad eum: »Ecce vir oriens nomen ejus.« Christus qui Jesus dicitur, qui salvavit mundum, nunc oriens vocatur, quia in diebus ejus orta est justitia. »Et subter eum orietur,« subaudis multitudo credentium. »Et aedificabit templum Domino,« id est Ecclesiam. »Et dominabitur super solio suo,« quia cum venerit ad judicium, sedebit super sedem majestatis suae. »Et erit sacerdos super solio suo,« quia ipse est rex, ipse pontifex, et ipse sedebit tam in regali quam in sacerdotali throno. [Col. 0241A] »Et consilium pacis erit inter duos illos,« ut nec regale fastigium sacerdotalem deprimat dignitatem, nec sacerdotii dignitas regale fastigium, sed consentiat utrumque in unius Domini Jesu gloriam.



CAPUT VII.

»Et factum est in anno quarto Darii regis, factum est verbum Domini ad Zachariam in quarta noni mensis, qui est Casleu. Et miserunt ad domum Dei Sarasar et Rogommelech, et viri qui erant cum eo ad deprecandam faciem Domini, ut dicerent sacerdotibus domus Domini exercituum et prophetis loquentes.« Mensis nonus, qui apud Hebraeos dicitur Casleu, apud nos vocatur December. In cujus mensis quarta die miserunt ad templum Domini, quod jam [Col. 0241B] instauratum erat, ad Zorobabel et Jesum Sarasar et Rogommelech, qui (ut Hebraei autumant) principes erant Persarum Dominum timentes, ut quia audierant instauratum templum, quaererent a sacerdotibus et prophetis, utrum secundum consuetudinem pristinam flere deberent et jejunare, an luctum in laetitiam et gaudium convertere. »Nunquid flendum mihi est in mense quinto?« Quinto mense, qui apud Romanos vocatur Augustus, subversa est Hierusalem a Nabuchodonosor. Ob quam causam usque ad illud tempus jejunaverant, desolationem templi luctu et moerore consolantes. Nunc vero quoniam templum restructum videbant, et causam non superesse tristitiae, interrogant utrum hoc nunc facere debeant. Et hoc est quod dicit, »Nunquid sanctificare me debeo, sicut [Col. 0241C] feci jam annis multis?« Jejunium vocant enim sanctificationem, quia in jejunio ab omnibus voluptatibus abstinebant, et bonis operibus atque eleemosynis vacabant. Unde et propheta dicit, »Sanctificate jejunium.« Jejunium sanctificare est adjunctis aliis bonis, a vitiis abstinere. Postquam ergo interrogaverunt Persarum principes per legatos quos miserant, fit sermo Domini ad prophetam, imperans ut loquatur ad omnem populum. Loquebatur etiam ad sacerdotes, quid debeant respondere.

»Et factum est verbum Domini exercituum ad me dicens: Loquere ad omnem populum terrae et ad sacerdotes dicens, Cum jejunaretis et plangeretis in quinto et in septimo mense per hos septuaginta annos, nunquid jejunium jejunastis mihi?« In quinto [Col. 0241D] mense jejunabant, quia in illo subversa est Hierusalem a Chaldaeis, septimo autem, quia tunc occisus est Godolias, quem praefecerat rex Babylonis terrae, et reliquiae populi dispersae sunt. Dicit ergo Dominus: Quid mihi proderat quod jejunabatis et plangebatis per septuaginta annos desolationis Hierusalem, cum non mihi, sed vobis jejunaretis?

Et contra, »Et cum comedistis et bibistis« in festivitatibus vestris, »nunquid non vobis comedistis, et vobismetipsis bibistis?« Non enim his rebus placatur Deus, sed bonis operibus, in judicio et justitia et veritate. Esca autem nos non commendat Deo.

»Nunquid haec sunt verba, quae locutus est Dominus in manu prophetarum priorum, cum adhuc Hierusalem [Col. 0242A] habitaretur, et essent opulenta, et ipsa et urbes in circuitu ejus, et ad austrum et in campestribus habitaretur?« Cum (inquit) adhuc staret Hierusalem, et bonis omnibus ubique abundaret, et summa pace frueretur, haec ipsa quae ego nunc dico, loquebantur ad vos priores prophetae. Quae autem essent illa, in sequentibus manifestatur.

»Et factum est verbum Domini ad Zachariam dicens, Haec ait Dominus exercituum, dicens: Judicium verum judicate, et misericordiam et miserationes facite, unusquisque cum fratre suo. Viduam et pupillum et advenam et pauperem nolite calumniari, et malum vir fratri suo non cogitet in corde suo. Et noluerunt attendere, et averterunt scapulam recedentes, et aures suas aggravaverunt ne audirent, et cor [Col. 0242B] suum posuerunt ut adamantem, ne audirent legem et verba, quae misit Dominus exercituum in spiritu suo per manum prophetarum priorum, et facta est indignatio magna a Domino exercituum. Et factum est sicut locutus est, et non audierunt, sic clamabunt et non exaudiam, dicit Dominus exercituum. Et dispersi eos per omnia regna quae nesciunt, et terra desolata est ab eis, eo quod non esset transiens et revertens, et posuerunt terram desiderabilem in desertum.« Haec sunt (inquit) quae mihi plus placent quam jejunium quinti et septimi mensis, quae quia non fecistis, traditi estis captivitati et opprobrio. »Facite (inquit) misericordiam et miserationem.« Misericordiam facere est, eleemosynam pauperi dare: miserationes vero, debitoribus indulgere, quae [Col. 0242C] duo in propheta Isaia ita dicuntur, »Frange esurienti panem tuum.« Ecce misericordiam. Et paulo supra, »Dissolve colligationes impietatis, solve fasciculos deprimentes:« ecce miserationes. Ordo autem rectissimus est, ut judicium sequatur misericordia, maxime in fratres quos vel sanguinis vel ejusdem fidei nobis jungit affinitas. Nam quod in lege dicitur, »Non misereberis in judicio,« in ipso judicio non est illi miserendum, sed convicto et reatum suum confitenti misericordia impendenda est. De viduis quoque et pupillis Dominus praecepit: Esto pupillis pater et pro viro mater eorum. Advenae quoque et pauperi praecipit calumniam non inferendam, quia alterum peregrinatio humiliat, alterum egestas. Cum haec et alia praeceperit Dominus, [Col. 0242D] illi econtra fecerunt, et verterunt ad eum dorsa, et recedentem, id est avertentem se scapulam, et aures aggravaverunt, sicut surdae aspides. Quapropter ad magna peccata facta est magna Dei indignatio, et dispersi sunt per regna, quae antea nescierunt, Assyriorum, Medorum et Persarum, et terra quae fluebat lacte et melle, versa est in solitudinem. Possunt et haec referri ad eos qui in Ecclesia positi de virtutum copia superbiunt, nec Deo doctori gratias agunt, idcirco justo Dei judicio permittuntur tentari a diabolo, et captivantur sub lege peccati, et desolatur terra eorum, id est, anima quondam Trinitatis hospitium, et vertitur in desertum, derelicta a Deo inhabitatore.



CAPUT VIII.
[Col. 0243A]

»Et factum est verbum Domini exercituum ad me dicens: Haec dicit Dominus exercituum.« Loquere de Hierusalem quasi vir de adultera uxore. Deus enim dilexit plebem Israeliticam, eamque sibi casto amore dote fidei sociavit, sicut Ezechiel propheta plenissime declarat, quae postea relicto Deo, fornicata est cum idolis diversarum gentium, propter quod tradita in captivitatem, egit poenitentiam dicens: Revertar ad virum meum priorem, quia bene erat mihi tunc magis quam nunc. Quam misericors Deus suscipiens, et non imputans peccata sua dicit: »Zelatus sum Sion zelo magno, et indignatione magna zelatus sum eam. Haec dicit Dominus exercituum: Reversus sum ad Sion, et habitabo in [Col. 0243B] medio Hierusalem, et vocabitur Hierusalem civitas veritatis, et mons Domini exercituum, mons sanctificatus.« Quia (inquit) reliquit me Sion, quae est Hierusalem, et secuta est amatores plurimos, et ab illis deturpata est, zelatus sum zelo magno secundum criminum magnitudinem, quia ad me reversa est, agens poenitentiam, et ego reversus sum ad eam majore clementia. Aedifica mihi templum, et habitabo in medio tui, et vocabitur civitas veritatis, quae quondam vocabatur civitas mendacii. Vocabatur quoque mons sanctificatus et mons Domini. Spiritualiter possunt haec referri ad animam, quae debuerat esse Hierusalem, id est visio pacis, et Sion, id est specula Deum contemplando, quae cum peccaverit, traditur in potestatem diaboli, et subditur [Col. 0243C] captivitati vitiorum; si vero poenituerit, et offensum Deum sibi propitiari studuerit, revertetur ad eam Deus, et erit mons sanctus et civitas Dei, et habitabit in medio ejus, diceturque ad eam: »Magnus Dominus et laudabilis,« etc.

»Haec dicit Dominus exercituum: Adhuc habitabunt senes et anus in plateis Hierusalem, et viri baculus in manu ejus prae multitudine dierum, et plateae civitatis complebuntur infantibus et puellis ludentibus in plateis ejus.« Me (inquit) habitante Hierusalem, tanta erit prosperitas et abundantia pacis, ut nullo noste remanente usque ad ultimam senectutem vivant homines in utroque sexu, et trementes artus baculo sustentent prae dierum multitudine, plateae quoque ejus impleantur ludentibus [Col. 0243D] pueris et puellis. Spiritualiter plateae, quae a latitudine dicuntur, sunt virtutes, in quibus sancti spatiantur et fiducialiter agunt. Nam Psalmista latum appellat mandatum Dei. In his plateis sedent senes et anus, id est perfecti quique et emeriti in virtutibus. Senectus enim venerabilis est et reliqua. Replebuntur pueris et puellis, id est qui rudimenta sermonis Dei percipiunt, qualibus dicit Joannes: Scribo vobis pueri, quia dimittuntur vobis peccata vestra per nomen ejus, et sic implebitur quod Psalmista dicit, »Juvenes et virgines,« etc.

»Haec dicit Dominus exercituum: Si difficile videbitur in oculis reliquiarum populi hujus in diebus illis, nunquid in oculis meis difficile erit, dicit Dominus [Col. 0244A] exercituum.« Quia magna et pene incredibilia promittebantur Israeli, dubitare fortassis poterant pro rerum magnitudine, idcirco nunc loquitur propheta ex persona Domini. Si vobis, o reliquiae populi mei, difficile videtur esse quod spondeo, nunquid mihi difficile erit qui omnipotens sum? Pari modo impossibile videbatur sanctis, quando temporibus persecutionis diversis modis affligebatur Ecclesia, ut aliquando pax illis daretur. Sed nunc reges mundi et principes Christo colla submiserunt, et ad tumulum piscatoris flectuntur genua imperatoris.

»Haec dicit Dominus exercituum: Ecce ego salvabo populum meum de terra orientis et de terra occasus solis, et adducam eos, et habitabunt in [Col. 0244B] medio Hierusalem, et erunt mihi in populum, et ego ero eis in Deum in veritate et in justitia.« Haec tunc impleta sunt ex parte sub Zorobabel et Jesu, quando Dei populus reversus est de captivitate, et habitavit in Hierusalem, et vocatus est Dominus Deus eorum, et nunc plenius implentur sub Domino salvatore in Ecclesia, quae est vera Hierusalem, cum ex omnibus mundi partibus veniunt ad fidem, sicut et Dominus in Evangelio dicit: »Multi enim venient ab Oriente et Occidente,« etc. Quod vero dicit, »In veritate et justitia,« hoc designat, quod transeunte umbra et figura legis, succedat veritas Evangelii.

»Haec dicit Dominus exercituum: Confortentur manus vestrae, qui auditis in diebus his sermones [Col. 0244C] istos per os prophetarum, in die qua fundata est domus Domini exercituum, ut templum aedificaretur.« Quia jam videbant templum exstructum secundum quod id prophetae, id est Aggaeus et Zacharias, praedixerant, nunc hortatur Dominus populum, ut priorum promissionum veritate, accommodent fidem his quae in futurum promittuntur, et confortentur manus, non timentes eos qui illos ab aedificatione impedire volebant.

»Siquidem ante dies illos merces hominum non erat, nec merces jumentorum, neque introeunti neque exeunti erat pax prae tribulatione, et dimisi omnes homines, unumquemque contra proximum suum.« Antequam fundaretur et aedificaretur templum Domini, omnis labor eorum irritus fuit, et [Col. 0244D] tam homines quam jumenta in agricultura et in diversis operibus casso conatu frustrabantur, nec erat pax introeunti et egredienti, cum intus seditio, foris adversarii, eos conturbarent. Sic et in Ecclesia factum est, quia priusquam templum Domini spiritualiter fundaretur in homnibus, et antequam diceretur eis: »Vos estis templum Dei vivi,« nulla erat merces hominum, id est eorum qui rationales sunt, et jumentorum irrationalium apud Deum. Postquam vero conversi sunt, et Deus in illis habitare coepit, audiunt ab Apostolo: Unusquisque propriam mercedem accipiet secundum suum laborem.

»Nunc autem non juxta dies priores ego faciam reliquiis populi hujus, dicit Dominus exercituum, sed [Col. 0245A] semen pacis erit. Vinea dabit fructum suum, et terra dabit germen suum, et coeli dabunt rorem suum, et possidere faciam reliquias populi hujus universa haec.« Quia ut templum fundatum est, nequaquam faciam sicut prius feci huic populo affligendo illum, sed dabo illis pacem, et famem pristini temporis futura abundantia compensabo. Sic et modo haereticorum virgines, philosophorum abstinentia, Judaeorum observatio, nullam habent mercedem, quia quidquid boni faciunt, non in nomine Domini faciunt, nec in seipsis domum construunt Domini. Postquam vero conversi fuerint ad Deum, et eruti de captivitate diaboli templum Domini in se aedificare coeperint, orietur in eis multitudo pacis, vinea quae loquitur in Evangelio, »Ego sum vitis [Col. 0245B] vera,« dabit fructum suum, terra quoque bona dabit fructum suum centesimum, sexagesimum, trigesimum: coeli etiam dabunt rorem praedicationis, de quibus scriptum est: »Coeli enarrant gloriam Dei.«

»Et erit, sicut eratis maledictio in gentibus domus Juda et domus Israel, sic salvabo vos et eritis benedictio. Nolite timere. Confortentur manus vestrae, quia haec dicit Dominus exercituum: Sicut cogitavi ut affligerem vos, cum ad iracundiam me provocassent patres vestri, et non sum misertus, sic conversus cogitavi in diebus istis, ut bene faciam Hierusalem et domui Juda.« Apertae promissiones et consolationes sunt Domini confortantis populum suum. Domum Juda, duas tribus dicit, Judam et Benjamin; domum [Col. 0245C] autem Israel, decem alias tribus, quibus omnibus misericordiam promittit se praestiturum. Quae consolatio potest ad Ecclesiam persecutionibus afflictam referri quod quicunque pro suis peccatis et ejiciuntur de Ecclesia, et captivantur a diabolo traditi Satanae in interitum carnis, si egerint poenitentiam, revertuntur in pristinum statum, et videbunt pacem Domini, et confessionis suae gloriam possidebunt. »Nolite timere. Haec sunt ergo verba quae facietis. Loquimini veritatem unusquisque cum proximo suo. Veritatem et judicium pacis judicate in portis vestris, et unusquisque malum contra amicum suum ne cogitetis in cordibus vestris.« Quia (inquit) bona vobis promisi, ut mea permaneat promissio, facite quae praecipio, loquimini veritatem cum [Col. 0245D] proximo. Proximum, omnem hominem accipiamus, quia ex uno parente omnes generati sumus. Si enim solis carne proximis veritatem loqui praecipimur, ergo peregrinis et alienis licet mentiri? Veritatem et judicium judicate in portis vestris, ut in judicio primo sit veritas et justitia, deinde sequatur misericordia. Judicium enim pacis est, ut is qui judex est, propositum habeat pacificare discordiam. Quod vero sequitur, »In portis,« consuetudinis illorum fuit, ut in portis civitatis judices sederent, et causas singulorum discernerent. Unde Psalmista dicit de sancto viro: »Non confundetur cum loquetur inimicis suis in porta;« et propheta: »Oderunt corripientem in porta.« Ideo autem in porta hoc faciebant, ne cogerentur [Col. 0246A] agricolae intrare urbem, et per hoc aliquod dispendium sustinerent, et tam urbani quam rustici in introitu civitatis responsa judicum audirent, et sic ad propria redirent. Quod vero dicit: »Unusquisque malum,« duplici modo hic malum accipi potest, pro afflictione et pro peccato. Ille ergo qui sanctus est, nec cogitet ut aliquem affligat, nec ut eum peccare faciat. »Et juramentum mendax ne diligatis.« Cum dicit juramentum mendax, non prohibet verum jurare. In Evangelio autem penitus tollitur juramentum Domino dicente: Ego dico vobis non jurare omnino. Qui enim non jurat, nunquam pejerat. »Omnia enim haec sunt quae odi, dicit Dominus. Et factum est verbum Domini exercituum ad me dicens: Haec dicit Dominus exercituum: Jejunium [Col. 0246B] quarti, et jejunium quinti, et jejunium septimi, et jejunium decimi, erit domui Judae in gaudium et in laetitiam et in solemnitates praeclaras. Veritatem tantum et pacem diligite.« Ad ea quae superius principes Persarum per legatos interrogaverant, utrum mense quinto et septimo jejunare deberent, an post templi aedificationem finire jejunium et deponere luctum, propheta multis in medio positis, quae sequi et prosperare deberent, respondet ex persona Christi. Jejunium quarti, subaudis mensis, et quinti et septimi, subaudis , id est a communi mensis. Quartus mensis apud Hebraeos, apud nos dicitur Julius, in quo mense descendens Moyses de monte, cum videret populum ludentem ante vitulum aureum quem fecerant, projecit tabulas testamenti, quas a Deo acceperat, et [Col. 0246C] confregit ad radices montis, et idololatrarum viginti tria millia prostrata sunt. Hoc ipso mense (ut in Jeremia legimus) muri civitatis Hierusalem rupti sunt a Chaldaeis. Propter hoc jejunaverunt Judaei semper mense quarto. Quintus mensis illorum apud nos vocatur Augustus. In hoc mense multa passi sunt Judaei adversa. Nam cum essent in deserto, hoc mense orta est seditio propter exploratores, qui reversi murmurare fecerunt populum. Propter hoc iratus Dominus, prohibuit ne statim ingrederentur terram repromissionis, sed per quadraginta annos vagarentur in deserto, donec morerentur omnes qui a viginti annis et supra, egressi sunt de Aegypto, praeter Caleph et Josue. In hoc ipso mense a Nabuchodonosor primo, et post multa saecula a Romanis [Col. 0246D] templum dirutum et incensum est, propter quas causas gravissimum sibi singulis annis indixere jejunium. Septimus mensis Hebraeorum a nobis appellatur October, quo mense occisus est Godolias ab Ismael, ut supra memoratum est, et reliquiae Judaeorum dispersae sunt. Haec est causa jejunii septimi mensis. Mensis decimus illorum apud Romanos vocatur Januarius, quo mense Ezechiel propheta et cunctus populus captivorum qui erant in Babylone, audierunt quinto mense templum esse subversum. Idcirco in hoc mense annis singulis jejunabant. Sensus ergo talis est: Dies jejuniorum quos hactenus habuistis, his temporibus in luctu, sciatis convertendos esse vobis in gaudium, me vobis prospera [Col. 0247A] concedente, ita duntaxat, si veritatem diligatis et pacem.

»Haec dicit Dominus exercituum: Usquequo veniant populi, et habitent in civitatibus multis, et vadant habitatores unus ad alterum dicentes: Eamus et deprecemur faciem Domini, et quaeramus Dominum exercituum.« Jejunia (inquit) praedicta quarti et quinti mensis vertentur in solemnitates praeclaras, in tantum ut civitates Judaeae, quae prius desertae fuerant, multitudine civium repleantur, et una civitas pergat ad alteram, et se mutuo cohortabuntur, quia per hos septuaginta annos nullus fuit qui veniret ad templum Domini, eo quod viae Sion in luctu et solitudine essent, nunc pace reddita pergamus Hierusalem, ut celebremus solemnitates, quae in lege [Col. 0247B] praecipiuntur in anno fieri, et dicente una civitate, respondebit altera: »Vadam etiam ego,« quo tempore:

»Et venient populi multi et gentes robustae ad quaerendum Dominum exercituum in Hierusalem, et deprecandam faciem Domini,« et ut sacrificent Domino Deo, et deprecentur faciem ejus. Sed altiore sensu facies Domini, Filius est Dei Patris, per illum enim quasi per faciem Pater Deus agnoscitur, sicut ipse Filius dicit: »Manifestavi nomen tuum hominibus.« Omnes ergo credentium populi confluunt ad Ecclesiam, et ibi deprecantur Filium Dei laudis victimas Deo immolant.

»Haec dicit Dominus exercituum: In diebus illis in quibus apprehendent decem homines ex omnibus linguis gentium, et apprehendent fimbriam viri Judaei, [Col. 0247C] dicentes: Ibimus vobiscum, audivimus enim quoniam Deus vobiscum est.« Quamvis Judaei hoc ad ultima Antichristi tempora referant, nos dicimus in adventu Domini ista fuisse, quando ex Maria virgine natus est. Decem enim isti homines Ecclesiae sunt per orbem diffusae. Nam denarius perfectus est numerus, finis tesserae numerorum. Iota quoque littera apud Graecos, a quo nomen Jesu inchoat, denarium exprimit. Hos decem viros requisivit Dominus ab Abraham, si invenero ibi decem, non delebo urbem propter decem. Has Ecclesias quae hic denario figurantur, Joannes in Apocalypsi septenario numero ostendit, dicens vidisse Filium hominis in medio candelabrorum, id est Ecclesiarum, quas mystice sub nominibus civitatum describit. In Isaia quoque dicitur: [Col. 0247D] Apprehendent septem mulieres virum unum in die illa. Apostolus quoque Paulus ad septem tantum scribit Ecclesias, ad Romanos videlicet, ad Corinthios, ad Galatas, ad Ephesios, ad Philippenses, ad Colossenses, ad Thessalonicenses. Ecclesias ergo, quas illi septenario numero signaverunt, propter dona septiformis Spiritus, hic propheta Zacharias denario exprimit numero propter denariam perfectionem. Et apprehendent decem homines, id est Ecclesiae in virum perfectum provectae, et rationem spiritualis intellectus habentes, apprehendent fimbrias viri Judaei, hoc est Domini Salvatoris, de quo scriptum est: »Juda, te laudabunt fratres tui;« et in psalmo: »Juda rex meus.« Hujus Judaei fimbriam apprehendent [Col. 0248A] Ecclesiae, id est credent incarnationis ejus mysterium. Per fimbriam, quae est minima pars vestis, humilitas incarnationis ejus innuitur. Hanc tetigit mulier haemorrousa, et sanata est. Hunc itaque apprehendent, cupientes ejus inhaerere vestigiis. Omnes ergo qui censentur nomine Christiano, et in mensuram (ut dictum est) viri perfecti venerunt, comprehenduntur in decem hominibus, et hi apprehendent fimbriam viri Judaei, id est imitatores student esse Christi credendo fideliter incarnationem illius. Possumus quoque per fimbriam viri Judaei Paulum apostolum specialiter accipere: nam fimbria minima pars est vestis, et ipse de se dicit: »Ego sum minimus apostolorum, qui non sum dignus vocari apostolus.« Fimbria itaque viri Judaei Paulus [Col. 0248B] est apostolus Domini nostri. Hanc fimbriam apprehendunt decem homines, id est, doctrinam ejus sequuntur omnes in Christum credentes, juxta quod ipse dicit: »Imitatores mei estote.«



CAPUT IX.

»Onus verbi Domini in terra Hadrach et Damasci requiei ejus.« Haec prophetia de constructione sanctae Ecclesiae est, quae tam ex Judaeis quam ex gentibus constat. Est autem ordo verborum: Onus enim pondus verbi Domini, acuti et mollis, acuti videlicet contra peccatores, mollis erga justos. Had enim Hebraice acutum, rach molle dicitur, ergo pondus verbi Domini peccatoribus gravissimum, molle justis. In terra Hadrach, Judaeos intelligamus: per Damascum, gentes. [Col. 0248C] Fit ergo onus verbi Domini in terra Hadrach, id est populo Judaeorum, super quem et severitatem Dominus exercuit et clementiam, severitatem in illos qui credere noluerunt, clementiam vero in eos qui ab infidelitate ad fidem conversi sunt. Damascus autem requies Domini dicitur, quia in gentilitatis fide et devotione Dominus requievit, juxta quod per Isaiam praedictum fuerat de Christo: Antequam sciat puer vocare patrem aut matrem suam, accipiet virtutem Damasci et spolia Samariae. Recte autem Damascus sanguinem bibens, vel sanguis cilicii interpretatur, quia gentilitas primo per idololatriam cruentata, sanguine peccatorum sauciabatur, postea sanguinem malitiae cilicio poenitentiae studuit detergere. [Col. 0248D] »Quia Dominus est oculus hominis et omnium tribuum Israel.« Idcirco (inquit) domus Domini, id est Ecclesia de utroque populo et de terra Hadrach et de Damasco construitur, quoniam Domini est quicunque vel de gentibus, vel de Judaeis respicit eum, credendo et sperando in illum. Oculus enim aspectus est contemplationis.

»Emath quoque in terminis ejus, et Tyrus et Sidon, assumpserunt quippe sibi sapientiam valde. Et aedificavit Tyrus munitionem suam, et coacervavit argentum quasi humum, et aurum ut lutum platearum. Ecce Dominus possidebit eam, et percutiet in mari fortitudinem ejus, et haec igni devorabitur.« Emath civitas est Syriae Coeles, quia ab Antiocho Epiphane reaedificata, Epiphania est nuncupata. Interpretatur [Col. 0249A] enim Emath indignatio. Et haec igitur et Tyrus et Sidon erunt in terminis ejus, id est Damasci, sive in terminis terrae Hadrach, ut et ipsae cum illis credant in Dominum Salvatorem, cui dicit propheta in psalmo: »Postula a me et dabo tibi gentes,« etc. Emath quae indignatio, et Tyrus quae angustia, et Sidon quae venatio inutilis interpretatur, gentium populos designant, quae primo ad praedicationem nominis Christi indignatae sunt, et in angustia peccatorum erant, et venabantur a diabolo, in cujus typum praecesserat Nemroth robustus venator coram Domino. Quod vero hae civitates vel magis gentes, quas significabant, promptissimae fuerint ad credendum, Dominus ostendit in Evangelio dicens: »Vae tibi Corozaim, vae tibi Bethsaida, quia si in Tyro et [Col. 0249B] Sidone factae fuissent virtutes quae in te factae sunt, olim poenitentiam egissent.« Assumpserunt itaque sapientiam valde, id est sophismata et calliditates artis dialecticae. Tyrus quoque aedificavit munitiones suas, id est fortia argumenta, quibus quasi muro quondam munita gentilitas, a nullo posset veritatis doctore superari. Coacervavit argentum, id est rhetoricae facundiae, et aurum sensuum moralium et allegoriarum. Verum quam sint haec vilia et contemnenda ostendit, cum argentum et aurum istud comparat luto platearum. Haec autem congregabant, ut munirent regnum idololatriae, et insuperabile facerent. Dominus ergo possedit Tyrum et Sidonem, cum earum percusserit fortitudinem, quam habent in turbulento mari hujus saeculi, et destruxerit omnem [Col. 0249C] sapientiam saecularem, et aurum atque argentum earum excoxerit et purgaverit illo igne, de quo ipse in Evangelio dicit: »Ignem veni mittere in terram,« etc.

»Videbit Ascalon et timebit, et Gaza, et dolebit nimis, et Accaron, quoniam confusa est spes ejus. Et peribit rex de Gaza, et Ascalon non habitabitur. Et sedebit separator in Azoto.« Cum (inquit) viderit Ascalon, et Gaza, et Accaron, quae sunt civitates Philistinorum, quod Emath sit in terminis Damasci, et Tyrus et Sidon ad eam transierint, easque viderint possessas a Domino, dolebunt ac timore replebuntur, quia videbunt spem quam in idolis posuerant, esse confusam. Ascalon interpretatur ignis ignobilis, sive ponderata; Gaza, fortis aut imperium, [Col. 0249D] Accaron autem, sterilis, sive eradicata; Azotus, ignis generans, vel ignis patrui, vel ignis mamillae. Jebusaeus conculcatus, significat animas eo modo a diabolo deceptas. Nam Ascalon, in qua antea fuerat diabolus, qui est ignis ignobilis, et ad mensuram vel pondus pervenerat peccatorum, videlicet gentium populus, timuit tali pavore perterrita. Gaza, quae fortis fuerat, et sibi imperium idololatriae promittebat, doluit nimis, agens poenitentiam priorum scelerum. Accaron quoque sterilis, et absque Dei notitia, non habens spirituales filios, eradicata est ab errore, quo quasi firma radice tenebatur. Cum ergo hae civitates fuerint perterritae, quas diximus figurare gentes, et doluerint eo quod spes earum frustrata [Col. 0250A] sit, tunc sedebit separator in Azoto, id est, Dominus Salvator, qui separat frumentum a paleis, malos pisces a bonis, quique in judicio separabit oves ab haedis. Sedebit autem in Azoto, ubi ignis spiritus Dei generat filios adoptionis, ubi est ignis patruelis, id est ejusdem Domini nostri Jesu Christi, qui ex nobis carnem assumere dignatus est, et de quo Isaias: Cantabo, inquit, dilecto meo canticum patruelis mei, vineae meae. Ibi quoque ignis mamillae, hoc est, desiderium et ardor sugendi lac doctrinae spiritualis. Nam duo ubera Ecclesiae, duo sunt Testamenta, sicut sponsa indicat in Canticis canticorum: »Botrus Cypri dilectus meus mihi, inter ubera mea commorabitur.« »Et disperdam superbiam Philistinorum, et auferam sanguinem ejus de ore ejus, et [Col. 0250B] abominationes ejus de medio dentium ejus. Et relinquetur etiam ipse Deo nostro, et erit quasi dux in Juda.« Philistiim, qui interpretantur cadentes poculo, eo quod de calice daemoniorum inebriati corruerunt. Hi ergo interpretantur evocationes gentium, hoc est, blasphemiae, sive esus eorum quae idolis sunt immolata, ut his ablatis relinquatur ipsa Deo nostro, et spreta multorum cura, unum tantum Deum incipiat adorare, sitque dux in Juda, ut prior populus, qui hic per Judam signatur, vertatur in caudam, et novissimus qui erat cauda, transeat in caput. »Et Accaron« quondam sterilis et eradicata, id est, gentilitas sit. »Quasi Jebusaeus,« id est, quasi Hierusalem, quae civitas tribus nominibus diversis temporibus appellata est. Primo dicta est Salem, deinde a [Col. 0250C] Jebusaeis possessa, vocata est Jebus, sicque conjunctis duobus nominibus Jebus et Salem, dicta est Hierusalem. Accaron erit quasi Jebusaeus, quia gentes accipient gratiam, quam aliquando Hierosolymitae habuerunt credentes in Deum. »Et circumdabo domum meam,« id est Ecclesiam. »Ex his qui militant mihi euntes et revertentes,« id est angeli qui mihi deserviunt in diversis ministeriis, propter eos qui haereditatem capiunt salutis, quorum praesidio vallatur Ecclesia, dicente Psalmista: »Immittet angelus Domini in circuitu timentium eum.« »Et non transibit ultra super eos exactor,« id est diabolus, de quo Isaias: »Quomodo quievit exactor, cessavit tributum?« »Quia nunc vidi in oculis meis,« id est, videre feci prophetas meos. Ipsi enim sunt oculi Domini, [Col. 0250D] per quos vidit, id est annuntiavit vocationem gentium et Ecclesiae securitatem.

»Exsulta satis, filia Sion, jubila, filia Hierusalem Ecce rex tuus veniet tibi justus et salvator, ipse pauper et ascendens super asinum et super pullum filium asinae.« Haec prophetia, ut Matthaeus evangelista exponit, impleta est in Salvatore, quando venit Hierusalem, sedens super pullum asinae, exceptus est a turbis cum ramis palmarum, divinas sibi laudes acclamatibus. Dicitur ergo: »Exsulta satis, filia Sion, jubila, filia Hierusalem,« quae una est civitas. »Ecce rex tuus,« omnium vocibus prophetarum promissus, »venit tibi,« id est propter te, ut te liberet, »justus et salvator,« qui Hebraice dicitur Jesus, quoniam [Col. 0251A] ipse salvum faciet populum suum a peccatis eorum. Ipse pauper, qui cum dives esset, pro nobis pauper fieri dignatus est. »Ascendit super asinam et pullum filium asinae,« super utrumque videlicet populum. Nam per asinam synagoga intelligitur, quae gravissimum jugum legis sustinuerat. Pullus autem lascivus et liber gentium designat populum, non habentem rectorem dominum, nec frenum legis. Super utrumque populum sedens Dominus ingreditur Hierusalem, et de praesenti Ecclesia gubernat illos ad verae pacis visionem.

»Et disperdam quadrigam ex Ephraim, et equum de Hierusalem, et dissipabitur arcus belli, et loquetur pacem gentibus, et potestas ejus a mari usque ad mare, et a fluminibus usque ad fines terrae.« [Col. 0251B] Vox Dei Patris, qui exsultare jusserat filiam Sion, et jubilare filiam Hierusalem, adhuc loquitur dicens quid facturus sit. »Disperdam (inquit) quadrigam,« id est nulla erunt praelia omni mundo, in adventu Christi pacificato. Allegorice Ephraim, qui interpretatur ubertas, haereticos designat, qui gloriabantur in curribus, hoc est, in superbia scientiae suae. De quibus Psalmista: »Hi in curribus et hi in equis,« etc. Et alibi: »Filii Ephraim intendentes et mittentes arcum.« Disperdet quoque equum de Hierusalem, id est omnem carnis superbiam et voluptatem, quae designatur per equum. Unde Psalmista: »Nolite fieri sicut equus et mulus.« Tunc quoque dissipabitur arcus belli, id est omnia praeliorum instrumenta cessabunt, pace in toto mundo florente. Vel dissipabitur [Col. 0251C] arcus belli, ut jam non emittantur ignita jacula, quae carnalium possint corda vulnerare. Loquetur pacem gentibus, de quibus dictum est: »Ipse erit exspectatio gentium.« His gentibus loquetur pacem factam inter Deum et homines per sanguinem suum. »Et potestas ejus a mari usque ad mare.« Per totum enim mundum potestas ejus est, et ubique Christus adoratur et colitur. Hinc Psalmista: »Dominabitur a mari,« subaudis Indico, »usque ad mare,« subaudis Oceanum, »et a flumine« Jordane, in quo baptizatus est, coepit praedicare »usque ad terminos orbis terrae.«

»Tu quoque in sanguine testamenti tui emisisti vinctos tuos de lacu, in quo non est aqua.« Nunc facit propheta apostropham, imo Deus loquitur ipse [Col. 0251D] ad Christum Filium suum, et dicit: Tu quoque eduxisti vinctos tuos, id est sanctos, qui in vinculis tenebantur, de lacu in quo non est aqua, hoc est, liberasti eos de inferno, in quo nulla est misericordia. Denique in resurrectione Domini, multi sanctorum qui in inferno vinculis originalis peccati tenebantur, surrexerunt cum eo, et venerunt in sanctam civitatem, et apparuerunt multis. De hoc sanguine testamenti ipse in coena dixit apostolis: »Hic est calix Novi Testamenti in meo sanguine, qui pro vobis fundetur.«

»Convertimici ad munitionem, vincti spei, hodie quoque annuntians duplicia reddam tibi.« Rursum conversio fit sermonis ad nos, qui vincti eramus, et [Col. 0252A] Dei misericordia liberandi. Vos (inquit) qui nunc vincti estis in terribili carcere inferni, et solutionem inferni in adventu Christi speratis, convertimini ad munitionem, id est ad fiduciam divinae protectionis, et dicite cum Psalmista: »Esto mihi in Deum protectorem.« Sive, convertimini ad munitionem, id est, recordamini paradisi quem nunc in spe habetis, sed ex hoc tempore in re illum possidebitis, ibi erit vobis munitio et secura tranquillitas, quando jam nullius hostis imperium formidabitis. Hodie quoque annuntians duplicia reddam tibi, id est ex hoc tempore quod ista annuntio, reddam tibi duplicia, ut pro brevi tribulatione aeterna recipiatis praemia. Namque, ut Apostolus dicit, »omne quod in mundo est, momentaneum est et tribulationis breve, supra [Col. 0252B] modum in sublimitate aeternae gloriae pondus operatur in nobis, non contemplantibus nobis quae videntur, sed quae non videntur. Quae videntur, temporalia sunt: quae autem non videntur, aeterna.«

»Quoniam extendi mihi Judam quasi arcum, implevi terram Ephraim.« Judas Christus est Dominus, qui de regali tribu natus est. Hunc Deus Pater sibi quasi arcum extendit, quando illum carnem ex virgine sumere voluit. Ipse est enim arcus, ipse sagitta, ipse et , id est sagittarius. Arcus quidem sicut hic, »extendi (inquit) mihi Judam quasi arcum;« sagitta vero, sicut ipse per Jeremiam de Deo Patre loquitur: »Posuit me sicut sagittam electam, in pharetra sua abscondit me:« sagittarius vero, sicut in Psalmo ei per David dicitur, [Col. 0252C] »Sagittae tuae acutae, populi sub te cadent.« Hac sagitta impletus est Ephraim, id est haereticorum coetus armatus contra Dominum, et paratus ad bellum, ut ipse quoque sagittis Domini vulneretur ad salutem, et dicat cum Ecclesia: »Vulnerata charitate ego sum.«

»Et suscitabo filios tuos, Sion, super filios tuos, Graecia, et ponam te quasi gladium fortium.« Si per Ephraim intelliguntur haeretici, jure per filios Graeciae magistri mundanae philosophiae accipiuntur. Implevit ergo Dominus Ephraim sagittis, et suscitavit filios Sion, id est filios Ecclesiae super filios Graecorum, id est philosophorum, quia praedicantibus apostolis, omnes perversi dogmatis principes, omnis philosophorum assertio, qui maxime apud Athenas [Col. 0252D] viguerunt, gladio suo verbi Dei destructa est, imo per ipsum Christum qui est gladius fortium, de quo Psalmista: »Accingere gladio tuo,« et alius propheta: »Et vos Aethiopes, interfecti gladio meo eritis;« et Apostolus: »Vivus est sermo Dei et efficax, et penetrabilior omni gladio ancipiti.«

»Et Dominus Deus super eos videbitur, et exibit ut fulgur jaculum ejus. Et Dominus Deus in tuba canet, et vadet in turbine austri.« Cum (inquit) arcu et gladio Domini haeretici et gentium sapientes a filiis Sion interfecti fuerint, apparebit super eos gloria Domini; hoc est enim quod dicit: Dominus Deus super eos videbitur, et egredietur ut fulgur jaculum praedicationis ejus, coruscans splendore [Col. 0253A] miraculorum. Hinc alius propheta dicit: »In luce sagittarum tuarum ibunt, in splendore fulgurantis hastae.« Qui splendor et fulgura appellantur, et tuba sive clangor, ut quos splendor illustraverit, clangor tubae excitet ad audiendum, et talis possit dicere cum propheta: »Dominus Deus aperuit mihi aurem.« Erigit mane, mane erigit mihi aurem, ut audiam quasi magistrum. Videt etiam Dominus in turbine austri, id est in motu comminationis, qui idcirco nominatur supplicia, ut misereatur. Unde sequitur:

»Dominus exercituum proteget eos,« quos sua comminatione terruerat. »Et devorabunt, et subjicient lapidibus fundae,« filii Sion protecti a Domino, hoc est viri Ecclesiastici, devorabunt, subaudis adversarios, qui intelliguntur per filios Graeciae, [Col. 0253B] »et subjicient lapidibus fundae,« comminationibus Scripturarum illos sibi subjicientes, et rotatu fundae, id est testimoniis et exemplis divinorum eloquiorum, et inebriabuntur quasi vino plenissima Scripturarum scientia, ad quam ebrietatem invitat nos Sapientia: »Comedite, amici, bibite et inebriamini, charissimi.« Sicque placebit Deo eorum ebrietas, quasi libatio sacrificii, et sicut cornua altaris, id est quatuor anguli, quos semel in anno pontifex ingressus in Sancta sanctorum cum sanguine digito in sanguine intincto tangebat. »Et bibentes inebriabuntur quasi a vino, et replebuntur ut phialae, et quasi cornua altaris; et salvabit eos Dominus Deus eorum in die illa ut gregem populi sui, quia lapides sancti elevantur super terram ejus.« Quia sancti lapides, [Col. 0253C] id est electi quoque elevabuntur super terram ejus, leves et nullum penitus peccati pondus habentes, nec exspectabunt ut ab aedificantibus subleventur, sed ipsi elevabuntur, et festinabunt imponi in fundamento Christi, et contineri angulari lapide. De his lapidibus loquitur Petrus: »Ad quem accedentes lapidem vivum, et ipsi tanquam lapides vivi superaedificamini.«

»Quid enim bonum ejus est, et quid pulchrum ejus, nisi frumentum electorum, et vinum germinans virgines?« Frumentum electorum et vinum germinans virgines, secundum sacratiorem sensum, Dominus et Salvator est, qui de se dicit: »Nisi granum frumenti cadens in terram mortuum fuerit, ipsum solum manet.« De hoc frumento mola passionis [Col. 0253D] confracto et igne mortis decocto, factus est nobis panis qui de coelo descendit, et dat vitam mundo. Ipse quoque qui est panis, est et vinum quod laetificat cor hominis. Hoc vinum bibitur ab illis virginibus, quae secundum Apostolum sunt sanctae corpore et spiritu, et inebriatae dicunt cum sponsa: »Introduxit me rex in cellam vinariam, et ordinavit in me charitatem.« Hoc vinum germinat virgines, quia quos amor Christi inebriat, omnia mundi oblectamenta spernunt, et quasi ebrii et insensibiles mundo fiunt, solum Christum diligunt et dicunt cum Apostolo: »Itaque ex hoc jam neminem novimus super terram.«



CAPUT X.
[Col. 0254A]

»Petite a Domino pluviam in tempore serotino, et Dominus faciet nives et pluviam imbris. Dabit eis singulis herbam in agro.« Hortatur Dominus credentes in Christum ut petant serotinam pluviam, hoc est plenitudinem gratiae spiritualis in saeculi consummationem. Tunc enim dabit Dominus nives et pluviam imbris, quia quo magis affligetur Ecclesia, eo majori spe et constantia roboratur, et tunc singulis in agro pectoris virens herba virtutum succrescat, ut possint dicere cum Psalmista: »Dominus regit me,« etc.

»Quia simulacra locuta sunt inutile, et divini viderunt mendacium, et somniatores frustra locuti sunt, vane consolabantur. Idcirco adducti sunt quasi [Col. 0254B] grex, affligentur, quia non est eis pastor.« Hoc de haereticis dicitur, qui maxime in mundi termino abundabunt. Hi enim sub nomine Christiano decipiunt homines, attendentes spiritibus erroris et daemoniorum, in hypocrisi loquentium mendacium, quique vane consolantur, quia sunt falsa quae sibi suisque promittunt; et quia haec faciunt, adducti et captivati sunt a diabolo, traditi Satanae in interitum carnis, et affliguntur, quoniam non habent pastorem Christum, quem falso habent, promittunt. Haec omnia absque eo loco ubi dicitur: »Extendi mihi Judam quasi arcum; implevi terram Ephraim,« Hebraei ad tempora Machabaeorum ducum referunt, qui vicerunt Macedones, et templum ab ethnicis sordidatum, post trium et semis annorum spatium mundaverunt. [Col. 0254C] Quod vero dicitur: »Inebriabuntur quasi a vino, et replebuntur ut phialae,« ita exponunt: Hi qui cum Juda Machabaeo erant, sic cum desperatione pugnabant, veluti ebrii obliti suae salutis, nec de vita ullam curam habentes, sed de sola victoria. Illud quoque quod dicitur: »Quid bonum est, quid pulchrum, nisi frumentum electorum et vinum, germinans virgines,« sic accipiunt: Idcirco Machabaei tanta faciebant, et mortem libentissime suscipiebant, ut superatis hostibus mundaretur templum, legis praecepta iterum servarentur, et eruditio Scripturarum germinaret virgines, id est populos credentium in unum Deum, et haberent rursus eruditos viros, qui frumentum divinae legis comedere deberent, et idcirco peterent a Domino pluviam serotinam, ut quia jam defecerunt [Col. 0254D] prophetae, et mundus tendebat ad finem, tandem Christus qui missus est, veniret et tribueret illis nives et pluvias imbris, id est, impleret manifeste quae a prophetis praedicta sunt.

»Super pastores iratus est furor meus, et super hircos visitabo, quia visitavit Dominus exercituum gregem suum domum Juda, et posuit eos quasi equum gloriae suae in bello.« Saepe contingit ut pro peccatis pastorum populus affligatur et tradatur adversariis. Nam David peccante, multa millia Judaici populi pestilentia deleta sunt. Itaque propheta dicit Dominum iratum super pastores, sed iratus pastoribus visitat super hircos, id est super populum, quia ipsi magistros in culpa sequuntur, et tamen postea [Col. 0255A] cum peccatis ultionem fecerit, visitabit in bono gregem suum, domum Juda, id est eos qui Deum voce et moribus confitentur. Et ponet eos quasi equum gloriae, quia praesidebit eis, et reget illos, et in illis mirabilis apparebit. De his equis propheta dicit: Qui ascendit super equos tuos, et equitatus tuus sanitas.

»Ex ipso,« id est qui ponet eos quasi equum gloriae suae, erit »angulus,« id est perfectus aliquis qui velut lapis angularis continebit et confortabit constitutos in certamine. Et »ex ipso« erit »paxillus« humilis aliquis in Ecclesia, et tamen sua patientia reliquos quasi extensum sustinens tabernaculum. Et »ex ipso arcus praelii,« id est praedicator, jacula comminationis peccatoribus immittens. »Et [Col. 0255B] ex ipso egredietur omnis exactor simul,« qui quasi cogat nolentes, et exigat ut Christo subdantur perterriti formidine judicii, cum audiunt quanta infidelibus sint supplicia praeparata.

»Et erunt quasi fortes, conculcantes lutum viarum in praelio, et bellabunt, quia Dominus cum eis.« Cum fuerint pro Christo martyrio coronati, et dixerint cum Psalmista: Si consistant adversum me castra, etc. Sed hoc loco Hebraei exponunt, quod illa persecutio quae Judaeis contigit sub Antiocho, per culpam contigerit magistrorum, et ideo visitaverit super hircos, id est populum, et tradiderit eos gentibus, postea visitaverit gregem suum domum Juda, suscitando illis Judam Machabaeum et caeteros qui quasi equus gloriae fuerunt. Quod vero dicitur: Ex [Col. 0255C] ipso angulus et ex ipso paxillus, angulum interpretantur regiam potestatem, quod duos parietes contineat; paxillum vero, sacerdotium. Ex ipso exactor, id est omnes aliae minores dignitates, ut sit sensus. Nulla erit dignitas, quae non illius, id est Judae Machabaei disponatur arbitrio.

»Et confundentur ascensores equorum et confortabo domum Juda, et domum Joseph salvabo. Et convertam eos, quia miserebor eorum, et erunt sicuti fuerunt quando non projeceram eos. Ego enim Dominus Deus eorum exaudiam eos.« Haec quoque juxta superiorem accipienda sunt intellectum, quando et persecutionibus confortabit Dominus martyres suos, et desperatis praestabit auxilium, tunc confundentur ascensores equorum, id est superbi persecutores. [Col. 0255D] Tunc confortabit domum Juda, id est confitentes Dominum, et domum Joseph, qui auctus sive beatus interpretatur.

»Et erunt quasi fortes Ephraim, et laetabitur cor eorum quasi a vino, et filii eorum videbunt et laetabuntur, et exsultabit cor eorum in Domino.« Ephraim, qui interpretatur ubertas, ut sint eo digni nomine. Et laetabuntur cum biberint vinum vitis verae, id est cum socii fuerint passionum Christi. Filii quoque eorum, quibus loquitur Apostolus: »Filioli mei, quos iterum parturio,« etc., et quibus Psalmista dicit: »Venite, filii, audite me.« Laetabuntur, et cor eorum gaudebit in Domino, dicentes cum Apostolo: »Non sunt condignae passiones hujus [Col. 0256A] temporis,« etc. Nihilominus haec ab Hebraeis ad Machabaeos referuntur, quod superatis hostibus domus Juda, id est duae tribus, et domus Joseph, id est decem tribus salvabuntur, et sic gaudebunt quasi ebrii vino. Tunc quoque sociabuntur duae et decem tribus, quae sub Hieroboam ab invicem separatae fuerant, et tunc erunt sicut fuerunt antequam eos Dominus projecisset. Filii quoque eorum videntes triumphos parentum, laetabuntur in Domino.

»Sibilabo eis, et congregabo illos, quia redemi eos, et multiplicabo eos sicut antea fuerant multiplicati, et seminabo eos in populis.« Sacratiore sensu sibilabit Dominus, id est signum faciet his qui peccatis fuerant dispersi, ut ad ipsum redeant. Et loquitur in Evangelio: »Venite ad me omnes qui laboratis [Col. 0256B] et onerati estis.« Congregantur autem, quia Dominus redemit eos pretioso sanguine suo. Multiplicantur, quia sicut antea fuerant multiplicati, id est secundum quod ad Abraham dictum est: »In semine tuo benedicentur omnes gentes.« Et Apostolus: »Quotquot ex fide sunt Abrahae, hi filii sunt Abrahae.« Seminantur quoque in populis, ut in omnibus gentibus Christum annuntient, sicut ipse praecepit: »Euntes in mundum universum, praedicate Evangelium omni creaturae.«

»Et de longe recordabuntur mei.« Quibus verbis gentes innuuntur, quae longe erant prae infidelitate a Deo; de quibus Psalmista: »Reminiscentur et convertentur ad Dominum,« et qui mortui erant peccatis. »Et vivent cum filiis suis,« illis videlicet quos [Col. 0256C] praedicando genuerunt Christo. Talibus dicit Apostolus: »Tanquam parvulis in Christo, lac vobis potum dedi, non escam.«

»Et revertentur, et reducam eos de terra Aegypti,« id est de tenebris ignorantiae, in quibus diabolus regnat. »Et de Assyriis congregabo eos« de superbo sensu pravi dogmatis haereticorum. »Et ad terram Galaad et Libani adducam eos, et non invenietur eis locus.« Galaad interpretatur testimonium transmigrationis, Libanus dealbatio. Reducuntur ergo ad terram Galaad, qui de carnalibus transeunt ad spiritualia, et de terrenis ad coelestia. Adducuntur ad terram Libani, qui deposita nigredine peccatorum, dealbantur baptismate, postea educti de corpore, dealbabuntur, accipientes immortalitatis candidam [Col. 0256D] stolam.

»Et transibunt in maris freto, et percutiet in mari fluctus, et confundentur omnia profunda fluminis. Et humiliabitur superbia Assur, et sceptrum Aegypti recedet. Confortabo eos in Domino, et in nomine ejus ambulabunt, dicit Dominus.« Juxta litteram traditio Haebraeorum est, quod populus Judaeorum captus ab Assyriis et a Chaldaeis. non solum in Medos et Persas, sive in Babylonem traditus est, sed etiam in septentrionalem plagam et in Bosphorum, et postea ex parte inde vocatus, Dei eos respiciente clementia. Et hoc est quod hic dicitur: »Transibunt in maris freto,« id est in angusto mari Propontidis, ubi angustissimum fretum Chalcedonem [Col. 0257A] et Byzantium dividit, et percutiet Dominus in mari fluctus, vadens ante populum suum, et confundentur profunda fluviorum, ut quondam factum est, cum mare Rubrum divisum est, et Jordanis siccatus est. Tunc humiliabitur superbia Assyriorum, et sceptrum Aegypti tolletur ab eis, liberato Dei populo, et confortabuntur in Domino, et in nomine ejus ambulabunt, revertentes in terram suam. Haec juxta traditionem Hebraeorum dicta sint. Juxta sensum mysticum, transimus et nos in angustum mare hujus saeculi, quod sanctis angustissimum et periculorum est plenum: amatoribus autem hujus saeculi latissimum est, quia lata via est quae ducit ad mortem, arcta autem est quae ducit ad vitam. In mari hoc hujus saeculi angusto et turbulento, primus transivit Redemptor [Col. 0257B] noster, deinde secuti sunt eum apostoli, de quibus dicitur: Qui descendunt mare in navibus, ipsi viderunt opera Domini. Tunc humiliabitur superbia Assur, id est diaboli, et imperium Aegypti, id est tenebrarum et aeriarum potestatum, recedet, cum novissima mors destruetur, et ille qui habebat mortis imperium, claudetur in gehennae carcerem. Sancti vero confortabuntur in Domino, et dicent: »Fortitudo mea et laus mea.« Et ambulabunt in nomine ejus, id est in nomine Christi, a quo Christiani vocantur, et sub dignitate hujus tituli ambulabunt de virtute in virtutem, donec videatur Deus deorum in Sion.



CAPUT XI.

[Col. 0257C] »Aperi, Libane, portas tuas, et comedat ignis cedros tuas.« Libanus mons est Phoenicis, ubi terminus Judaeae contra septentrionem est. Sed hoc loco templum vocat Libanum, quod de lignis Libani constructum erat. Praedixit ergo propheta quod templum, quod noviter fuerat aedificatum a Zorobabel et Jesu, destruendum esset a Vespasiano et Tito principibus Romanorum. »Aperi (inquit), Libane, portas tuas,« ut suscipias ingredientes hostes. Et quod dixerat Libanum, servat metaphoram, subdens, et devoret ignis cedros tuas. Per cedros et abietes et quercus Basan et saltum nemorosum, principes et sacerdotes et populum significat Judaeorum. »Comedat (inquit) ignis cedros tuas,« ut cuncta vel incendio vel hostili imperio vastentur, et tam duces quam populi consumantur.

[Col. 0257D] »Ulula, abies, quia cecidit cedrus, quoniam magnifici vastati sunt; ulutate, quercus Basan, quoniam succisus est saltus munitus.« Mutua (inquit) lamentatione sacerdotes et principes ac populus, vestrum plangite interitum, et quasi quaereres quid significent cedri, quidve abietes et quercus, respondet, ostendens de hominibus se dicere, quoniam magnifici vastati sunt. Basan confusio dicitur, quercus vero Basan, homines dicit confusionis et ignominiae, quoniam succisus est saltus munitus. Saltum munitum sive nemorosum, ipsum templum dicit, quod inexpugnabili firmitate constructum fuerat a diversis regibus, et ad ultimum ab Herode. Quod dicit metaphorice [Col. 0258A] succidendum, id est Romanis pugnantibus devastandum.

»Vox ulutatus pastorum, quia vastata est magnificentia eorum.« Quos supra cedros vel abietes sive quercus dixerat, nunc quasi exponens quid dixerit, per aliam metaphoram vocat pastores, id est sacerdotes et principes eorum. Jam dicit audiri ululatum, quoniam magnificentia et decus illorum, templum videlicet in quo maxime gloriabantur, incensum et destructum sit.

»Vox rugitus leonum, quoniam vastata est superbia Jordanis.« Quos superius arbores vel pastores dixerat, nunc vocat leones, et sicut superius altitudinem templi comparavit celsitudini montis Libani, quo nihil excelsius, nihilque condensius est in terra [Col. 0258B] repromissionis, sic nunc rugitum leonum et superbiam Jordanis jungit, quia in illa regione omnium fluminum maximus est Jordanis, juxta quem morantur leones, sive ut ardorem sitis aqua fluminis relevent, sive quia vicinum est desertum et vasta solitudo. Ait ergo propheta: »Vox rugitus leonum,« id est optimatum et principum, subaudis audita est. »Quia vastata est superbia Jordanis,« hoc est, dignitas templi deleta est, unde auxilium sperabatur.

»Haec dicit Dominus Deus meus: Pasce pecora occisionis, quae qui possidebant, occidebant, et non dolebant, et vendebant ea.« Vox Domini ad prophetam. Nunc (inquit) interim nutriatur grex et crescat, qui postea ab hostibus capiatur. Quae pecora Romani [Col. 0258C] qui possidebant jure victorum, occidebant, et non dolebant, nec miserebantur, quae servabant ad vitam, vendebant, et laetabantur, »dicentes: Benedictus Dominus, divites facti sumus.« Haec ita gesta esse qui historiam legerit, inveniet. Tropologice possunt haec referri ad episcopos et presbyteros Christianorum. Pascunt enim pecus occisionis mali pastores, quorum negligentia perit grex Domini, dum subjectos vident ire per abrupta vitiorum, et non corrigunt, nec emendant, dum metuunt amittere commoda temporalia, quae diligunt, sicque pascunt eos non ad vitam, sed ad occisionem, neque possunt dicere cum Apostolo: »Quis scandalizatur, et ego non uror?« Vendunt quoque submissos populos, cum ex illorum interitu sibi divitias parant, [Col. 0258D] favent peccantibus, laudantes eos praedas qui agunt de miseris, et iniquos benedicentes.

»Et pastores eorum non parcebant eis, et ego non parcam ultra super habitantes terram, dicit Dominus.« Quia (inquit) pastores non parcebant gregi, sed ipsi primi devoraverunt populum meum, idcirco et ego non parcam ultra super habitantes terram, subaudis Judaeam. Hoc enim juxta litteram de terra Judaeorum, et non de omni orbe dicitur. Non (inquit) parcam ultra, sed continuo ulciscar, et tradam illos hostibus. Quod impletum est quadragesimo secundo anno post Dominicam passionem, quod tempus datum fuerat illis ad agendam poenitentiam.

»Ecce ego tradam homines, unumquemque in [Col. 0259A] manu proximi sui, et in manu regis sui, et concident terram, et non eruam de manu eorum, et depascam pecus occisionis, propter hoc, o pauperes gregis.« Dimittam (inquit) homines, ut mutua se caede interficiant. Legamus Josephum, et inveniemus quod in ipsa obsidione Hierusalem tanta inter Judaeos erat discordia et seditio, ut in tres partes populus divideretur, et invicem contra se pugnarent. Et concident (inquit) terram Romani. Quod vero dicit, »regis sui,« tunc quidem Judaei regem non habebant, sed regem pro protectore et principe posuit. Ostendit autem quid sit illa desolatio aeterna, cum dicit: »Non eruam de manibus eorum,« id est Romanorum, propterea quia Dei est sententia ut ita fiat. O pauperes gregis, justi de Israel, qui in Dominum Deum [Col. 0259B] credidistis, subaudis audite et intelligite quae dicuntur.

»Et assumpsi mihi duas virgas, unam vocavi decorem, et alteram vocavi funiculum, et pavi gregem.« Creator et pastor Dominus Deus duas sibi assumpsit virgas, id est duos populos. Primam virgam habuit, omne simul hominum genus sub Noe, quam vocavit decorem, quia nuper instaurato post diluvium mundo, necdum homines sceleribus sorduerant, et nihil justius quam universitatis creatorem omnes aequaliter vocare, quos generavit aequali conditione; alteram vocavit funiculum, eligendo plebem Israeliticam sub Abraham. »Quando enim dividebat Altissimus gentes,« etc. »Et pavi (inquit) gregem« sive Israel, sive omne genus hominum.

[Col. 0259C] »Et succidi pastores tres in mense uno, et contracta est anima mea in eis, siquidem anima eorum variavit in me, et dixi.« Tres pastores, Moysen, et Aaron, Mariamque sororem eorum debemus accipere, quorum Maria primo mense, qui apud illos vocatur Nisan, apud Romanos Aprilis, mortua est in deserto Sin. In eodem mense, atque in eodem loco, Moyses et Aaron condemnati sunt, ne intrarent in terram repromissionis, quia non sanctificaverunt Dominum ad Aquas contradictionis. Sicque succisi sunt tres pastores uno mense, Maria praesenti morte, Moyses et Aaron sententia futurae mortis. »Et contracta est anima mea in eis,« id est indignatione quadam taediata est super tres illos pastores, quos praeposueram gregi meo. Siquidem anima [Col. 0259D] illorum variavit in me dubitando, quia non glorificaverunt me coram filiis Israel ad aquas contradictionis. Si vero ad populum hoc referre voluerimus, erit sensus: Idcirco indignatus sum, quia anima eorum, id est populi, variavit in me, fluctuando inter me et idola, et diversis pugnando contra me modis. Quamobrem indignatus dixi: »Non pascam vos;« et ad Moysen dixit: »Dimitte me ut deleam eos.« Iratus quidem erat, sed adhuc exspectabat, nam cum dicit, »dimitte me,« provocat illum ad se rogandum, et ostendit se posse teneri. »Quod moritur, moriatur: et quod succiditur,« per mortem, »succidatur, et reliqui devorent, unusquisque carnem proximi sui.« Omnium (inquit) corpora prosternantur [Col. 0260A] in deserto, et reliqui vorent, unusquisque carnem proximi sui. Vertantur (inquit) in seditionem, et instar bestiarum mutuis morsibus lacerabuntur, nullusque terram eorum repromissionis introeat.

»Et tuli virgam meam quae vocabatur decus, et abscidi eam.« Post assumptionem Israelis, haec enim est secunda virga, quae appellabatur funiculus, tulit Dominus primam virgam quae vocabatur decora, nationes scilicet totius orbis, quia relicto Deo secutae sunt idola, et ut Psalmista dicit: »Omnes declinaverunt,« et quasi exponens quae esset haec virga, adjunxit: »Ut irritum facerem foedus meum, quod percussi cum omnibus populis, et in irritum deductum est in die illa, et cognoverunt sic pauperes [Col. 0260B] gregis qui custodiunt mihi, quia verbum Domini est.« Mox enim ut Israel assumptus est, projecta est multitudo gentium, et irritum factum est foedus quod inieram cum omnibus nationibus, et cognoverunt sic pauperes gregis, id est fideles ex Israel, qui mea mandata custodiunt. Quia verbum Domini est, hoc est voluntas ejus ut gentes abjiciantur et Israel in Abraham eligatur.

»Et dixi ad eos: Si bonum est in oculis vestris, afferte mercedem meam: et si non, quiescite.« Dixi (inquit) ad eos, id est ad pauperes gregis Israelitici, postquam cognoverunt verbum esse Domini, quod videlicet voluntas esset Domini, ut omnibus gentibus abjectis, et suis promissis erroribus, eligeretur natio Israel. »Si bonum est in oculis vestris,« id est, si [Col. 0260C] vobis placet, liberum enim habet arbitrium eligendi quod voluerit, pro hac assumptione qua abjectae omnes gentes, et vos in peculiarem mihi elegi populum, reddite mihi mercedem meam, id est mea praecepta servate. Sin autem non vultis meo censeri nomine, neque facere quae praecepi, facite manifeste quae vultis. At illi tunc quidem cum eis ista dicerentur, responderunt Moysi: »Omnia quae praecepit nobis Dominus Deus noster, faciemus.« In fine autem temporum pro omnibus quae eis feci, liberans eos de servitute Aegyptiaca, et mihi eos in peculiarem assumens populum.

»Et appenderunt mercedem meam,« dantes pro meo sanguine Judae traditori »triginta argenteos, et dixit Dominus ad me,« Salvator, cujus sunt verba [Col. 0260D] superiora, »projice illud ad statuarium,« id est fictorem, vel figulum, quem Deum omnium fictorem et plasmatorem accipimus, ut istius fictoris judicio merces reddita penderetur. Deinde cernens tam vili pretio triginta argenteorum mundi Creatorem et Dominum appretiatum, per ironiam dixit: »Decorum pretium quo appretiatus sum ab eis.« Ac si cum quadam indignantis irrisione diceret: Ecce quo pretio populus meus specialiter a me dilectus, quemque in filios adoptaveram, me vendendum judicaverunt, »et tuli,« Propheta inquit, »triginta argenteos,« et non deposui eos, »sed projeci eos in domum Domini ad statuarium« hoc est, feci illud pretium a proditore deportare in domum Domini, et reddi sacerdotibus, [Col. 0261A] confitente ipso, »peccavi tradens sanguinem justum.« At illi noluerunt illud mittere in corbonam, hoc est in gazophylacium, sed emerunt ex eo agrum figuli in sepulturam peregrinorum. Nos enim signabamur in hoc facto, qui peregrini eramus a testamento Dei, sed redempti pretioso Filii ejus sanguine in domo figuli creatoris et factoris omnium, in pretio sanguinis Christi requiescimus.

»Et praecidi virgam meam secundam, quae appellabatur funiculus, ut dissolverem germanitatem inter Judam et Israel.« Postquam Dominus triginta argenteis appretiatus est, et pretium in sepulturam peregrinorum, hoc est, gentium quae alienae erant a Deo, perfecit, praecidi (inquit Dominus) virgam secundam, id est plebem illam mihi dilectam repuli, [Col. 0261B] ut dissolverem germanitatem inter Judam et Israel, id est ex illo populo separarem credentes a non credentibus, apostolos videlicet, et eos qui poenitentiam egerant, quos vocant Judam, separarem eos ab illis qui clamaverunt, »crucifige,« et »non habemus regem nisi Caesarem,« quique in sua infidelitate permanere elegerunt. Et hoc est quod dicit: »Nolite arbitrari quia veni pacem mittere in terram, etc.«

»Et dixit Dominus ad me: Adhuc sume tibi vasa pastoris stulti, quia ecce ego suscitabo pastorem in terra, qui derelicta non visitabit, dispersum non quaeret, et contritum non sanabit, et id quod stat non enutriet, et carnes pinguium comedet, et ungulas eorum dissolvet.« Pastor stultus et imperitus Antichristus est, qui in consummatione saeculi dicitur [Col. 0261C] esse venturus. Vasa pastoris stulti habitum et caetera ejus insignia dicit, peram, baculum, fistulam et sibilum, sicut Isaias, ut captivitatem futuram suo habitu ostenderet, ambulavit nudus et discalceatus, sic Zacharias habitum stulti pastoris jubetur assumere, ut eum quem venturum nuntiabat, quasi venturus esset ostenderet. Nam quia superius iratus bonus pastor dixerat, »non pascam vos,« ideo praedicitur pastor stultus esse venturus, qui stultitiae tantae sit, ut in templo Dei sedeat, ostendens se tanquam sit Deus, quique non venit ut sanet, sed ut perdat gregem Israel. Hunc stultum pastorem suscipient Judaei justo Dei judicio, ut quia noluerunt credere veritati, credant mendacio. Qualis autem futurus sit apertissime propheta describit, [Col. 0261D] ostendens eum per omnia contraria Christo agere.

»O pastor et idolum derelinquens gregem, gladius super brachium ejus, et super oculum dextrum ejus. Brachium ejus ariditate siccabitur, et oculus dexter ejus tenebrescens obscurabitur.« Descripto stulto et pessimo pastore, fit apostropha ad ipsum, diciturque: »O pastor et idolum.« Tam enim sceleratum eum ostendit, ut non cultorem eum idolorum, sed ipsum idolum eum vocet, dum se vult ut Deum ab omnibus adorari, qui derelinquit gregem devorandum a bestiis, quem Dominus tanto tempore custodierat. Gladius super brachium ejus, id est manifesta ultio, ut omne robur et fortitudo illius arescat, et [Col. 0262A] super oculum ejus dextrum, ut omnis ejus scientia et intellectus, de quo jactabat se, aeternis tenebris obscuretur. Potest quoque gladius ille accipi, de quo alibi dicitur: »Inebriatus est in coelo gladius meus.« Hic gladius, verbum scilicet Dei, penetrans omnia, fortitudinem Antichristi marcescere faciet, et oculum ejus, id est aciem ejus mentis, qua se acutissime putabat videre sacramenta Dei, perpetua caecitate damnabit.



CAPUT XII.

»Onus verbi Domini super Israel. Dixit Dominus extendens coelum, et fundans terram, et fingens spiritum hominis in eo. Ecce ego ponam Hierusalem superliminare crapulae omnibus populis in circuitu, [Col. 0262B] sed et Juda erit in obsidione contra Hierusalem. Et erit in die illa, ponam Hierusalem lapidem oneris cunctis populis; omnes qui levabunt eum, concisione lacerabuntur, et colligentur adversum eam omnia regna terrae.« Extendit Dominus coelum velut tabernaculum, et secundum Psalmistam sicut pellem. Sicut enim pellis corpus animalis undique circumdat, sic coelum suo ambitu continet. Fundavit terram, quae media et ima est omnium elementorum, quia immobilem eam et in sua mole stantem constituit. Finxit spiritum hominis in eo, id est animam in corpore hominis posuit, et ex duabus substantiis animae et corporis, unum animal compegit. Spiritus enim hic pro anima ponitur. Iste itaque universitatis Creator et Dominus dicit, juxta litteram positurum se Hierusalem [Col. 0262C] superliminare crapulae omnibus populis in circuitu, ut qui limen ejus attigerit, inebrietur et corruat, vel etiam ipsum superliminare corruat in eum, qui eum attigerit. Sed et Judas captus ab hostibus, et in illorum transiens societatem, obsessa Hierusalem civitate sua, cogetur obsidere ipsam suam civitatem. Ponet quoque Dominus ipsam Hierusalem lapidem oneris cunctis populis, quam qui levare voluerit, concisione lacerabitur. Mos est urbium Palaestinae (ut dicit beatus Hieronymus) ut in castellis et vicis ponantur rotundi lapides gravissimi ponderis, ad quos juvenes exerceri solent, et eos pro suarum virium levare qualitate, aliusque ad genua, alii ad umbilicum, quibusdam usque ad humeros et caput, nonnulli super verticem erectis junctisque [Col. 0262D] manibus extollere, magnitudinem suarum virium hoc modo probantes. Est ergo sensus: Ponam Hierusalem quasi gravissimum lapidem cunctis gentibus, ut quasi ad ludum sublevandi lapidis, sic ad capiendam eam congregentur, et suam virtutem ostendant. Sed necesse erit ut dum levatur lapis, id est dum oppugnatur Hierusalem, ipso nisu et elevatione scissuram vel rasuram aliquam in levantium corporibus derelinquat.

»In die illa, dicit Dominus, percutiam omnem equum in stuporem, et ascensorem ejus in amentiam, et super domum Juda aperiam oculos meos, et omnem equum populorum percutiam caecitate.« In die illa, hoc est in tempore quo obsessa fuerit [Col. 0263A] Hierusalem, ita ut Judas quoque obsidere eam cogatur, percutiet Dominus omnes equos adversariorum. »In stuporem,« id est, ut stupeant omnes qui eos viderint esse percussos; sive, »percutiet in stuporem,« ut quasi stupidi et absque sensu efficiantur, et ascensores eorum in amentia, hoc est tanta magnitudine formidinis prementur, ut vertantur in amentiam. Super domum Juda, qui contra suam civitatem facere cogebant, aperiet Dominus oculos, id est respectum miserationis, ut eos dignos faciat suo aspectu, et oculorum suorum illustret lumine. Spiritualiter equi, quando in malam partem accipiuntur, luxuriosos atque superbos designant. Horum ascensores sunt daemones, vel falsorum dogmatum magistri, qui omnes vertentur in stuporem et amentiam, [Col. 0263B] ut convincantur nullam habuisse scientiam, et oppriment eos palpabiles tenebrae, sicut quondam Aegyptum. Super domum autem Juda, id est confitentes Dominum, aperiet Dominus oculos suos, id est miserebitur illi clamanti ad se: Respice in me et miserere mei.

»Et dicent duces Juda in corde suo: Confortentur mihi habitatores Hierusalem in Domino exercituum Deo eorum.« Cum (inquit) aperuerit Dominus super Judam oculos suos, et misertus fuerit eorum, tunc duces Juda qui erant in obsidione contra Hierusalem, coacti ab hostibus, facient vota in cordibus, quia loqui libere non audebunt, ut super Hierusalem, quam obsident, et ipse Judas vincat cum civibus suis. Tropologice duces Juda sunt apostoli, viri apostolici, [Col. 0263C] caeterique doctores, qui praesunt exercitibus Christi. Hi nolunt habere alios auxiliatores, nisi habitatores Hierusalem, id est orthodoxos et catholicos viros, eosque optant confortari in Domino Deo suo. De his ducibus unus fuit Petrus, qui invenit Marcum habitatorem Hierusalem: Paulus quoque et ipse dux egregius habuit Timotheum, Titum, Lucam, veros Hierosolymitas, et cum eis orbem terrarum subdidit Christo.

»In die illo ponam duces Juda sicut caminum ignis in lignis, et sicut facem ignis in feno, et devorabunt ad dexteram et ad sinistram omnes populos in circuitu, et habitabitur Hierusalem rursum in loco suo in Hierusalem, et salvabit Dominus tabernacula [Col. 0263D] Juda, sicut in principio, ut non magnifice glorietur domus David, et gloria habitantium Hierusalem contra Judam.« Cum inquit, duces in Juda, qui necessitate cum hostibus erant contra Hierusalem, haec vota fecerunt, tunc ego Dominus tantam eis dabo fortitudinem, ut quasi ignis ligna, et sicut fax fenum, sic devorent omnes adversarios in circuitu, ut peracta victoria habitetur rursus Hierusalem, et instaurentur tabernacula Juda, id est castella, vici et oppida quae vastata fuerant, ut domus Juda (id est familia regia, quae de David descendunt) et inclyti ac potentes de Hierusalem non glorientur contra Judam, tanquam suo imperio et consiliis regatur, sed sciant quia Dominus sit rex eorum atque victoria. Juxta allegoriam, cum Dominus dederit [Col. 0264A] pacem Ecclesiae, et hostes ejus in stuporem et in amentiam verterit, erunt duces Ecclesiae sicut ignis in lignis, et sicut faces in feno excoquentes omne vitium, et ligna infructuosa, id est omnia perversa dogmata consumentur, et devorabunt a dextris et a sinistris eos qui noluerunt medium virtutis iter tenere. Omnis enim virtus in meditullio est. A dextris autem et sinistris sunt, qui aut plus sapiunt, aut minus quam oportet. Tunc Ecclesia receptura est pristinam gloriam, et tabernacula, id est conventus fidelium, per totum orbem instaurabuntur, nec sibi tribuent magistri hanc gloriam, tanquam per eos pax haec Ecclesiae venerit, sed Domino assignabitur omne gaudium et prosperitas fidelium.

»In die illa proteget Dominus habitatores Hierusalem, [Col. 0264B] et erit qui offenderit ex eis in die illa quasi David, et domus David quasi Dei, sicut angelus Domini in conspectu ejus [eorum].« In illo (inquit) tempore, cum Domino auxiliante Juda victoriam obtinuerit, proteget Dominus habitatores Hierusalem, qui obsidebantur, et sic omnia mutabuntur in melius, ut qui offenderit ex eis Deum, et putatur vilissimus, sit quasi David, id est quasi familia regia, et qui de domo est regia, sit quasi de domo Dei, id est sicut nuntius Domini in conspectu eorum qui eos illo tempore videbunt. Altiori sensu, cum Dominus Ecclesiam suam de persecutorum manibus liberaverit, hi qui in persecutione constantes exstiterunt, tam gloriosi apud omnes erunt, ut qui minimus fuerit, et sicut homo qui verbo vel facto Deum offenderit, [Col. 0264C] sit in ordine magistrorum: magistri vero sint quasi domus Dei, et sicut angelus transformatus in evangelicam dignitatem.

»Et erit, in die illa quaeram conterere omnes gentes, quae veniunt contra Hierusalem.« Quod dicit, quaerere se conterere omnes gentes, in bonam partem accipiendum est. Conterit enim Dominus non ad perditionem, sed ad emendationem, ut desistant persequi Hierusalem, et ex hostibus efficiantur oves.

»Et effundam super domum David, et super habitatores Hierusalem spiritum gratiae et precum.« Per effusionis largitatem dantis ostendit, quia Deus gratiam Spiritus sancti tribuit, de qua Paulus dicit: [Col. 0264D] »Charitas Dei diffusa est in cordibus nostris.« Et per alium prophetam dicitur: »Effundam de Spiritu meo super omnem carnem.« Et bene, cum dixisset »spiritum gratiae,« addidit »precum,« quia quos Spiritus sanctus repleverit, eos statim ad adorandum accendit. Haec et in Christi resurrectione impleta sunt, et quotidie implentur in Ecclesia. »Et aspicient ad me, quem confixerunt, et plangent eum planctu quasi super unigenitum, et dolebunt super eum, ut doleri solet in morte primogeniti.« Introducit propheta ipsum Dei Filium manifestissime de se loquentem: »Aspicient ad me quem confixerunt.« Hoc autem et ad tempus Dominicae passionis, et ad diem novissimi judicii potest referri. Domino enim in cruce posito, nulli dubium [Col. 0265A] quin pii quoque et fideles eum aspiciebant, et maximo super eum movebantur viscerabiliter dolore; sed non in judicio aspicient ad eum in majestatis suae gloria venientem, quem confixerunt in cruce clavis, et plangent ac dolebunt maximo planctu et dolore, sicuti in morte unigeniti, cujus acerbo funeri ingens a parentibus luctus impenditur. Plangent itaque Judaei quasi super unigenito, vel, ut Septuaginta transtulerunt, »primogenito.« Christus enim unigenitus est secundum proprietatem naturae: per divinitatem unicus Patris, per humanitatem unicus matris. Est et primogenitus, quia, ut Joannes dicit: »Primogenitus est ex mortuis, et princeps regum terrae.«

»In die illa magnus erit planctus in Hierusalem, [Col. 0265B] sicut planctus Hadremmon, in campo Mageddom, et plangent terrae familiae, et familiae seorsum: familiae domus David seorsum, et mulieres eorum seorsum: familiae domus Nathan seorsum, et mulieres eorum seorsum: familiae domus Levi seorsum, et mulieres eorum seorsum: familiae Semei seorsum, et mulieres eorum seorsum.« Hadremmon urbs est juxta Jezrael, quae nunc Maximianopolis dicitur, sita in campo Mageddo, in quo occisus est Josias rex justissimus a Pharaone Nechao, super quo Jeremias luctum maximum fecit, cujus etiam meminit in libro Lamentationum, dicens: »Spiritus oris nostri Christus Dominus captus est in peccatis nostris, cui diximus: Sub umbra tua vivemus in gentibus,« licet hoc, juxta spiritualem sensum, referatur [Col. 0265C] ad Dominum salvatorem. Sicut igitur tunc magnus fuit planctus in urbe Hadremmon, ita magnus planctus revocabitur, occiso Salvatore, in Hierusalem. Quod vero sequitur: »plangent familiae et familiae seorsum,« hoc innuit quod in tempore tribulationis non debent, qui uxores habent, operi nuptiarum servire. Nam et in Genesi legitur, quia impendente diluvio dicitur ad Noe: Ingredere in arcam tu et filii tui, uxor tua et uxores filiorum tuorum; primum ponens patrem cum filiis, deinde separatim uxorem patris et uxores filiorum. Et nunc igitur separantur ab uxoribus familia David, et familia domus Nathan, et familia domus Levi, et familia domus Semei, ut plangant unigenitum Christum, contra quem clamaverunt, »Sanguis ejus super nos, et super filios [Col. 0265D] nostros.« In David quidem domus regia, hoc est tribus Juda, accipitur; in Nathan prophetia; in Levi ordo sacerdotalis, quia de Levi stirpe ortum est sacerdotium illorum; in Semei doctores designantur; quia tribus de qua fuit Semei doctrinae et magisterii privilegium tenuit. Quod vero sequitur:

»Omnes familiae, reliquae familiae, et familiae seorsum, et mulieres eorum seorsum,« omnes reliquas familias comprehendit, quae nullum habent privilegium dignitatis. Haec dicta sunt secundum quod ab Hebraeis exponuntur. Dicendum nunc quomodo a doctoribus Ecclesiae ad diem judicii referantur. In die (inquit) illa, hoc est in tempore judicii, [Col. 0266A] cum Jesus Christus in majestate sua venerit, et stigmata passionis in corpore suo omnibus ostenderit, ipsam quoque crucem manibus angelicis deportatam ab omni mundo videri fecerit, erit planctus incomparabilis, plangentibus omnibus quod Dominus et Creator suus tanta et tam indigna pro indignis et peccatoribus sustinuerit. Erunt itaque ibi quatuor ordines plangentium: per familiam domus David, designatur ordo regalis et omnium saeculi dignitatum; in hoc ordine quidam erunt justi et electi, qui populum sibi commissum, secundum Dei voluntatem, bene regere studuerunt, qui designantur per viros: per familiam domus Nathan, indicant ordo doctorum Ecclesiae. Nathan quippe propheta temporibus David, et idcirco per eum doctores intelliguntur, [Col. 0266B] quos apostolus Paulus prophetas vocat; in hoc quoque ordine alii sunt quasi viri, verbum Dei sincere praedicantes; hi accipiuntur per viros, alii ex sua praedicatione laudem vel muneris mercedem ab homnibus, non a Deo quaerentes, qui signantur per mulieres: per familiam domus Levi, innuitur ordo sacerdotalis, et omnis ecclesiasticorum graduum dignitas. Inter hos quoque similiter alii sunt Deo placentes, et viriliter in lucrandis animabus invigilantes, alii quasi feminae enerviter viventes, et perditionem animarum minime curantes; per familiam domus Semei, designatur ordo laicalis; Semei quoque in medio populi habitabat, et domus suae tamen curam gerebat, ideo per hunc illi signantur qui saeculari degunt conversatione; sed in hoc ordine [Col. 0266C] sunt boni qui appellantur viri; sunt et reprobi qui mulieres dicuntur: sic tunc in judicio singuli pro meritorum qualitate distinctis stationibus, alii ad dexteram collocabuntur coronandi, alii statuentur ad sinistram damnandi. Omnes itaque plangent, sed justorum planctus vertetur in aeternam exsultationem, reproborum autem in nunquam finiendam plorationem.



CAPUT XIII.

»In die illa erit fons patens domui David, et habitantibus Hierusalem, in ablutionem peccatoris et menstruatae.« Fons iste patens domui David, secundum beatum Hieronymum, scientia est Scripturarum, qui fons patet domui David, omni Ecclesiae. [Col. 0266D] Ipsa est enim domus David, quia in ea habitat manu fortis et visu desiderabilis. Hic est fons quem Ezechiel propheta se vidisse dicit egredientem de templo, qui crevit in magnum fluvium, et perrexit ad solitudinem gentium, ut illam irrigaret divinae scientiae fluentis. Hic fons patet in ablutionem peccatoris et menstruatae, ut, percepta fide, renascamur in Christo, et in aquam baptismi nostra abluantur delicta. Secundum beatum Gregorium, fons iste largissima est Dei misericordia, patens domui David, id est universae Ecclesiae; in ablutionem menstruatae, et ejus qui jam concupitum scelus opere perpetravit, quem vocat peccatorem, et eum qui malum opus in animo ex deliberatione concepit, sed [Col. 0267A] necdum ad effectum perduxit, quam vocavit menstruatam. Menstruata etenim et alterius carne non tangitur, et sua carne inquinatur. Talis est anima passionibus vitiorum et voluntatis malae sordibus foedata. Omnibus ergo patet misericordia Dei.

»Et erit in die illa, dicit Dominus exercituum: Disperdam nomina idolorum de terra, et non memorabuntur ultra, et pseudoprophetas et spiritum immundum auferam de terra.« In die illa, cum Christus Ecclesiam suam salvaverit, disperdet nomina idolorum de terra, sive quae manu artificis sculpta sunt, sive idola pravorum dogmatum, quae ab haereticis conficta sunt. Sicut enim fiunt idola manu artificis, ita haereticorum perversa doctrina in idolum vertitur, qui pro Christo adorant Antichristum. Auferet [Col. 0267B] quoque prophetas falsos, id est idolorum sacerdotes, quos ethnici prophetas vel vates appellant. Auferet et spiritum immundum, qui in immundorum cordibus requiescit, ut jam neminem per fanaticos et divinos valeant decipere.

»Et erit, cum prophetaverit quispiam ultra: dicent ei pater ejus et mater ejus, qui genuerunt eum: Non vives, quia mendacium locutus es in nomine Domini; et configent eum pater ejus et mater ejus, genitores ejus, cum prophetaverit.« Cum haec quae supra dicta sunt impleta fuerint, et nomina eorum dispersa, falsi quoque prophetae et immundi spiritus, qui per eos loquebantur, fuerint sublati, si quis ultra ex persona Domini prophetare tentaverit, continuo pater et mater obliti paterni et materni affectus, [Col. 0267C] ut Dei impleant voluntatem, proferent contra filium mortis sententiam, nec exspectabitur publicum judicium, sed ipsorum propinquorum judicio damnabitur, qui ausus fuerit prophetare.

»Et erit: In die illa confundentur prophetae, unusquisque ex visione sua cum prophetaverit: nec operientur pallio saccino, ut mentiantur.« Cum (inquit) convictus fuerit ille talis propheta quod falsum locutus est in nomine Domini, rerum contrario exitu, confundetur ex falsa sua visione, nec operietur pallio saccino. Hic enim erat habitus prophetarum: vestiebantur cilicio, cum populo poenitentiam annuntiabant, sicut legimus fecisse Isaiam prophetam. Ergo pseudopropheta hunc habitum non audebit assumere, et simulare se esse prophetam.

[Col. 0267D] »Sed dicet« quod sequitur: »Non sum propheta, homo agricola ego sum: quoniam Adam exemplum meum ab adolescentia mea. Et dicetur ei.« Homo (inquit) sum agricola, terram scindens vomere, et illi subjaceo sententiae, quae emissa est in Adam peccantem, quando ei dixit Dominus, »In sudore vultus tui,« etc. Cum se professus fuerit prophetam non esse, sed agricolam, interrogabit eum aliquis, et dicet: »Quid sunt plagae istae in medio manuum tuarum?« Cur (inquit) confixus es clavis? Nam supra dicitur, quod genitores sui eum confixerant cum prophetaret. Si ergo (ait) non es propheta, quod peccasti tu ut huic poenae subjaceres? Propter hoc fortassis Christum Dominum Judaei adjudicaverunt [Col. 0268A] cruci, velut pseudoprophetam, et hoc est quod dixerunt: »Nos legem habemus, et secundum legem debet mori.« Lex enim non tantum illi quinque libri Moysi, sed et prophetae et psalmi lex dicuntur: unde Dominus in Evangelio: »Nonne (inquit) scriptum est in lege vestra: Ego dixi, Dii estis,« cum hoc in psalmis scriptum sit? Respondebit ille: »et dicet: His plagatus sum in domo eorum qui diligebant me.« Qua responsione tantam illo tempore ostendit veritatis futuram custodiam, ut nec ille qui suo vitio damnatus fuerat, audeat mentiri, sed recte se perpessum omnia fateatur. Haec (inquit) vulnera vel cicatrices in domo parentum accepi, qui me diligebant; condemnatus non odientium, sed amantium me judicio.

[Col. 0268B] »Framea suscitare super pastorem meum, et super virum cohaerentem mihi, dicit Dominus exercituum: percute pastorem, et dispergentur oves: et convertam manum meam ad parvulos.« Framea, rhomphaea, id est gladius bis acutus, quamvis quidam lanceam velint accipere. Imperat ergo Dominus frameae, ut suscitetur super pastorem, quera nullus dubitat esse Christum. Deus enim Pater propter nimiam charitatem qua genus humanum dilexit, praeordinavit ante saecula per Filii mortem mundum redimere, etiam in plenitudine temporum opus suae misericordiae accelerat adimplere. Praecipit itaque frameae sive gladio, quem vel passionis dolorem, vel mortem, vel certe ipsam Judaeorum malitiam possumus accipere, de qua ipse ad Patrem [Col. 0268C] loquitur: »Erue a framea animam meam.« Suscitatur haec framea super pastorem Christum praecepto Patris, ad quem dicitur: Quem tu percussisti, persecuti sunt. Suscitatur et super virum cohaerentem illi, id est Deo Patri: filius enim semper cohaeret Patri, sicut ipse dicit: »Ego in Patre, et Pater in me est.« Cohaeret autem illi, non per conjunctionem, sed per ejusdem substantiae unitatem. Et notandum quod hic Pater introducitur praecipiens, in Evangelio vero Dominus ipse loquens inducitur: »Percutiam pastorem, et dispergentur oves.« Postquam ergo bonus pastor percussus est, et vir cohaerens Deo in cruce suspensus est, dispersae sunt oves apostoli, et si qui erant credentium, tunc vertit manum ad parvulos, quibus dixerat: »Nolite timere, pusillus grex,« etc. Parvuli [Col. 0268D] erant apostoli, caeterique Domini sectatores, qui simplices et innocentes et malitia parvuli, vel qui adhuc ad comparationem infidelium, qui innumerabiles erant, paucissimi videbantur. Ad hos manum, id est operationem convertit, ut illos salvaret, et in illis passionis suae utilitatem fructumque perficeret. Unde sequitur:

»Et erunt in omni terra, dicit Dominus: partes duae in ea disperdentur et deficient, et tertia pars relinquetur in ea.« Duae partes sunt Judaeorum et gentilium, quae pariter perierunt et defecerunt, et impletum est quod in psalmis dictum est: »Salvum me fac, Domine, quoniam defecit sanctus.« Tertia autem pars est haec credentium tam ex Judaeis [Col. 0269A] quam ex gentibus populis relictus vitae et saluti.

»Et ducam tertiam partem per ignem, et uram eos sicut uritur argentum; et probabo eos sicut probatur aurum.« Ipsa (inquit) tertia pars, quae relinquetur in terra, ducetur per ignem tribulationis, et tentabitur, atque affligetur; non ut consumantur, sed ut probentur ut aurum et argentum, et possint dicere cum Psalmista: »Probasti nos, Deus,« etc. Sive ducentur per ignem illum quem Dominus misit in terram, et de quo dicitur: »Ille vos baptizabit in Spiritu sancto et igne.« Ducentur itaque per ignem Spiritus sancti, ut quidquid in eis fragile est et fluidum arescat et solidetur, ut nullis possit adversitatibus superari. »Ipse vocabit nomen meum, et ego exaudiam [Col. 0269B] eum. Dicam: Populus meus es; et ipse dicet: Dominus Deus meus.« Cum (inquit) probati fuerint parvuli, ad quos convertit manum suam Dominus, et per eos omnis nationum turba crediderit, tunc in se credentium populus vocabit, hoc est invocabit Christum nomine suo, quod est Jesus, id est Salvator, quod sanctum nomen, quod vocatur Jesus, salvator sit omnium saeculorum. Ipse etiam Deus ostendens placitam sibi eorum fidem et devotionem, dicet: Tu es populus meus, quem novi ex nomine, populusque respondebit: Dominus Deus meus.



CAPUT XIV.

»Ecce dies venient Domini, et dividentur spolia tua in medio tui; et congregabo omnes gentes ad Jerusalem in praelium, et capietur civitas, et vastabuntur [Col. 0269C] domus, et mulieres violabuntur; et egredietur media pars civitatis in captivitatem, et reliquum populi non auferetur ex urbe.« Postquam propheta de passione Domini introduxit loquentem Deum Patrem, consequenter et de excidio Hierusalem ex voce ejusdem Domini loqui incipit, ut ostendat subversionem illam propter Dominicam necem evenisse. Dies autem quos venturos comminatur, tempus illud est de quo Isaias dicit: Dies Domini indignatione plenus, et irae furorisque ad ponendas gentes in solitudinem, apertissime tempus dicens ultimae captivitatis. Quod autem dicit: Dividentur spolia in medio urbis captae, non solum capietur Hierusalem, sed et cuncta nefaria in ea perpetrabuntur. Vastabuntur domus habitatorum, et mulieres violabuntur, ad majorem dolorem maritorum, [Col. 0269D] qui suis uxoribus subvenire non potuerunt, quo nihil crudelius hostilis immanitas agere potest.

»Et egredietur Dominus, et praeliabitur contra gentes illas, sicut praeliatus est in die certaminis: et stabunt pedes ejus in die illa super montem Olivarum, qui est contra Hierusalem ad orientem.« Cum audimus egredi vel stare Deum, sive aliquid tale, non debemus in eo corpus aut aliquem motum corporalem cogitare. Deus enim incorporeus est, de quo Apostolus: Regi autem saeculorum, etc. Et in Evangelio Dominus: »Deus (inquit) spiritus est.« Cum ergo Dominus in Scripturis stare vel ambulare, vel cum membra humana habere describitur, pro causarum varietate accipi debet. Egredi enim dicitur vel [Col. 0270A] exsurgere, vel cum sanctos in tribulatione positos liberat, vel cum persecutores illorum justa ultione condemnat. Ait ergo Propheta, »Egredietur Dominus,« hoc est clementiam suam et mansuetudinem, quam per naturam habet, dimittendo peccata manifestabit. Cum enim ipse naturaliter dulcis sit, nostro vitio fit amarus, quia nobis mala pro peccatis patientibus amarus esse videtur. Dominus qui semper idem est, qui loquitur per Prophetam: »Ego sum Deus, et non mutor,« nunc dicitur egredi et praeliari sicut in die certaminis, quando pro populo Israel dimicavit, et Pharaonem submersit. »Et stabunt pedes ejus.« Stare pugnantis et adjuvantis est. Stabunt itaque pedes Domini, illis et pro illis pro quibus pugnabat; ambulat quoque et movetur, quibus [Col. 0270B] iratus est, sicut de Adam legimus, post cujus peccatum deambulabat Dominus ad auram post meridiem. Stabat autem non in valle, sed super montem Olivarum, qui luminis, pacis, et misericordiae locus est, unde et a misericordia nomen accepit. Ipse quoque mons est contra Hierusalem ad orientem, unde nobis oritur sol justitiae. Hinc propheta: »Vobis timentibus nomen meum orietur sol justitiae, et sanitas in pennis ejus.« Iste mons Olivarum Christus est consitus illis olivis, de quibus in psalmo dicitur:

»Filii tui sicut novellae olivarum.« Ipse oriens splendor Patris. Sicut enim ipse est janua, et ipse janitor, ipse via per quam venimus ad ipsum, sic ipse qui stat, ipse mons super quem stat. »Et scindetur mons Olivarnm ex media parte sui ad [Col. 0270C] orientem et ad occidentem, praerupto grandi valde, et separabitur medium montis ad aquilonem, et medium ejus ad meridiem.« Mons Oliveti, quem diximus Christum significare, cum unus idemque semper sit, scindetur, hoc est divisionem faciet duorum populorum per media; pars quae scindetur ad orientem Ecclesiam designat, in quam plantatae sunt olivae de gentibus, quarum una loquitur: »Ego autem sicut oliva, etc.;« alia pars media, quae scindetur ad occidentem, praerupta grandi valle, circumcisionis est populus, occidentem sequens litteram. Et non dicit simpliciter »scindetur,« sed additur: »praerupta grandi valle,« hoc est magna perditionis voragine; de quo Michaeas propheta: »Detraham in vallem lapides ejus,« id est Hierusalem, »et fundamenta [Col. 0270D] ejus revelabo.« Et separabitur medium montis ad aquilonem, et medium ejus ad meridiem. Cum mons Oliveti grandi voragine praeruptus fuerit, ita ut una pars voraginis ad aquilonem, altera ad austrum respiciat, repente in ipsa voragine et praerupto, alia vorago rumpetur, et unam partem separabit ad aquilonem, aliam ad austrum, et fiet praeruptum quadrangulum, ut quadrifaria in quatuor mundi plagas vorago illa tendatur.

»Et fugietis ad vallem montium eorum, quoniam conjungetur vallis montium usque ad proximum.« Duo erant montes, videlicet mons templi, et mons Sion, qui Dei montes vocabantur. Hoc est quod dicit: »Fugietis ad vallem montium eorum.« Quod [Col. 0271A] autem sequitur: »Quoniam conjungetur vallis montium usque ad proximum,« ostendit quomodo vallis, quae praeruptis hinc inde montibus scinditur, usque ad montem templi, qui sanctus est, suam voraginem trahet. »Et fugietis sicut fugistis a facie terraemotus in diebus Oziae regis Juda.« Tangit historiam illius temporis, quando Ozias, rex Juda, qui alio nomine dictus est Azarias, illicitum sacerdotium sibi vindicare conatus est, et ob hoc lepra percussus, et de templo a sacerdotibus ejectus est; ob quam impietatem terraemotus factus est. Meminit hujus terraemotus Amos propheta in principio sui voluminis, dicens: »Verba Amos qui fuit in pastoralibus Thecuae, quae vidit super Israel, in diebus Oziae, regis Juda, ante duos annos terraemotus.« Haec juxta Hebraeorum [Col. 0271B] traditionem ad litteram, quae omnia illi putant in adventu Christi implenda. Videndum nunc quid spiritualis doctorum Ecclesiae intelligentia contineat: montem Oliveti diximus significare Dominum Christum; cum ergo mons iste divisus fuerit in orientem et occidentem, hoc est cum gentes (quae per orientem designantur) electae, et Judaei (qui per occidentem intelliguntur) fuerint reprobati, rursus alia scissura fiet aquilonis partis et australis, et aquilo jungetur occidenti, auster orientali plagae sociabitur, et ad sinistram stabit circumcisio, ad dexteram populus Christianus. Nam per sinistram, aquilonem frigidissimum et glacialem ventum, diabolus intelligitur, caput omnium reproborum, qui ad sinistram collocandi sunt in judicio. Per austrum [Col. 0271C] vero dextrum, solis semper luce et calore illustratum, sancti figurantur charitate ferventes, et veri solis gratia refulgentes, qui ad dexteram judicis statuendi sunt. Hinc sponsa in Canticis canticorum dicit: »Surge, aquilo, et veni, auster,« desiderans aquilonem frigidum, id est diabolum recedere, et austrum, id est fervorem dilectionis, venire; et per Habacuc dicitur: »Deus ab austro veniet.« Cum ergo tanta fuerit divisio duorum populorum, et alii ad orientem et austrum, alii ad aquilonem et occidentem fuerint separati, jubemur fugere ad vallem montium Dei, hoc est ad duo Testamenta, quoniam vallis, id est verago quae prima facta est utriusque montis, jungetur ad proximum, sive, ut Septuaginta transtulerunt, ad domum Dei, paradisum videlicet, [Col. 0271D] et coelestem Hierusalem. Quod vero supra positum est: »Usque ad proximum,« significat juncta sibi esse duo Testamenta, sed non ita ut unum sint per omnia, sed magis vicina. Multum enim ex veteri lege amisimus, nec observamus in Novo, et sicut terraemotus sub Ozia rege mortalium corda perterruit, ita separatio duorum, orientis et occidentis, gentium et Judaeorum, et rursum credentium in vana fide societas, quam designavit orientis et australis divisionis conjunctio, in stuporem metumque convertet animos, inscrutabilem abyssum judiciorum Dei admirantium. Cum autem hoc factum fuerit, et Judaei gentesque in unum fuerint sociati, tunc »et veniet Dominus Deus meus« ad judicium »omnesque [Col. 0272A] que sancti cum eo. Et erit in die illa, non erit lux, sed frigus et gelu, et erit dies una quae nota est Domino, non dies neque nox, et in tempore vesperi erit lux.« Cum Dominus venerit ad judicium, ut Joannes in Apocalypsi dicit: Ecce veniet cum nubibus, id est cum angelis ministris suis, et apostolis, et prophetis, in illa die adventus ejus non erit lux, sed frigus et gelu, refrigescente in omnibus charitate et calore fidei intepescente. Postquam omnes reprobi damnati frigus suum in inferno geluque portaverint, erit una dies perpetua sanctorum, non dies neque nox, nequaquam sibi vicissim nocte et die succedentibus. Quae dies nota est Domino, quia Dominus dies omnium electorum, de quo Isaias dicit: »Non erit sol ad lucendum per diem, nec splendor [Col. 0272B] lunae illuminabit te, sed Deus tuus erit tibi in lucem sempiternam.« Et Psalmista: »Melior est dies una, etc.« »Et in tempore vesperi erit lux;« cum omnes reprobos vesper et tenebrae obscuraverint, erit lux sanctis electis Dei. Illa ergo dies nota est Domino; non ergo potest ignorare quod ipse creavit. Cum autem dicit: »Nota est Domino,« ostendit ignota esse hominibus ipsisque angelis, dicente Domino: »De illa die nemo novit, neque angeli.«

»Et erit in die illa: Exibunt aquae vivae de Hierusalem; medium earum ad mare orientale, et medium earum ad mare novissimum, in aestate et in hyeme erunt. Et erit Dominus rex super omnem terram.« Mare orientale, juxta litteram, mare Mortuum dicit, quod Graece , id est lacus bituminis [Col. 0272C] dicitur, a nobis Mortuum mare vocatur, quod nihil in eo possit vivere. Mare autem novissimum, mare dicitur Tyrrhenum, quod ducit ad Aegyptum, et facit littora Palaestinae. Hoc est quod dicit: Aquae quae egredientur vivae de Hierusalem, media pars earum ibit contra orientem, et cadet in mare Mortuum, in quod Jordanis influit; media alia pars decurret in mare occidentale, quod vocat novissimum, quia ibi finis est Judaeae. In aestate et hyeme erunt, ut nec gelu hyemis constringantur, nec aestatis nimio fervore siccentur, sed semper pleno alveo fluant. Cumque hoc factum fuerit, erit Dominus rex super omnem terram. Juxta sensum mysticum aquae quae egrediuntur de Hierusalem, hoc est de Ecclesia, doctrina est Salvatoris; dicit [Col. 0272D] enim Propheta: »De Sion exibit lex,« etc. Harum media pars ibit ad mare orientale, id est ad populum Judaeorum, qui primus lumen divinae cognitionis, quasi ortum accepit in apostolis, et per eos ductus est ad fidem; medium autem earum ibit ad mare novissimum, id est occidentale, hoc est ad gentium nationes. Per has autem plagas orientis et occidentis, omnes mundi partes debemus accipere, in quibus aquae divinae scientiae derivatae sunt. Unde Dominus: »Multi, inquit, ab oriente et ab occidente venient, et recumbent cum Abraham,« etc. Possumus quoque per mare orientale et mare novissimum, utrumque Testamentum legis et Evangelii accipere, quod necesse est ut Salvatoris flumine, id est spirituali [Col. 0273A] sensu, dulcescant, et amaritudinem deponant occidentis litterae. Hae aquae in aestate et hyeme erunt, quia nec in prosperitate, quae per aestatem, neque in adversitate persecutionis, quae per hyemem designatur, doctrina coelestis manare desistit. Notandum quod in Septuaginta non habetur in hyeme, »sed in vere et in aestate erunt,« et idcirco aquas vivas quidam ad baptismum referunt, quod in vere et in aestate, id est in Pascha et in Pentecoste generaliter ab omni Ecclesia celebratur. »In die illa erit Dominus unus, et erit nomen ejus unum: et revertetur omnis terra usque ad desertum, de colle Rhemmon ad austrum Hierusalem: et exaltabitur, et habitabit in loco suo a porta Benjamin usque ad locum portae prioris, et usque ad portam angulorum: [Col. 0273B] et a turre Ananehel usque ad torcularia regis. Et habitabunt in ea, et anathema non erit amplius, sed sedebit Hierusalem secura.« Haec omnia de exstructione Hierusalem terrenae, et de aquarum egressione, quae ad utrumque defluant mare, Judaei et haeretici judaizantes, quos Chiliastas vocant, a numero mille annorum, quibus se putant cum Christo suo feliciter regnaturos in fine saeculi sibi repromittunt. Dicit enim quod cum Christo in Hierusalem aurea et gemmata regnaverint, jam non sint idola, nec diversa cultura, sed erit Dominus unus, et ipse solus nominabitur, et omnis terra revertetur ad antiquum statum, quando omnis terra inculta et deserta erit. Ponunturque vocabula locorum, a quo loco usque ad locum Hierusalem aedificanda sit, [Col. 0273C] videlicet de colle Rhemmon usque ad austrum Hierusalem, et exaltabitur in pristino a porta Benjamin usque ad portam angulorum, et a turre Ananehel usque ad torcularia regis. »Et anathema non erit,« id est nullus metus, nullus hostium impetus, sed sedebit secura et otiosa Hierusalem in pace. Anathema autem Graecum est verbum, Latine alienatio dici potest. Tractus autem sermo a rebus, quas homines vota faciontes templis affigebant, et a se aliena faciebant, videlicet , id est a sursum ponendo, vel suspendendo. Haec illi ad litteram futura suspicantur, nos sensum mysticum perscrutemur, et quae illi de terrena Hierusalem confingunt, interpretemur de superna et coelesti. Cum enim fuerit Dominus Jesus rex super omnem [Col. 0273D] terram, et nomen ejus unum, ut ipse solus invocetur et colatur Deus, omni falsa religione sublata, impletumque fuerit quod Psalmista ad Dominum dicit: »Domine Dominus noster, etc.,« tunc revertetur omnis terra ad desertum, id est gens Judaeorum incredula erit, sicut quondam fuerant gentes quae vocantur desertum, et notitiam Dei non habent. Gentes vero credentes in Christum locum illum habebunt apud Deum, quem quondam habuerunt Judaei. Hinc per Isaiam dicitur: »Convertetur Libanus in Chermel, et Chermel in saltum reputabitur.« Revertetur autem de colle Rhemmon ad austrum Hierusalem. Rhemmon interpretatur excelsum, vel malogranatum, per quod significatur quod Ecclesia, [Col. 0274A] quae est Hierusalem, de deserto consurget ad colles, et de collibus ad excelsa proficiendo de virtute in virtutem, nec hoc fine contenta, perveniet ad australem plagam, ubi fervor dilectionis et splendoris aeterni, divinae scilicet visionis societas, de qua Psalmista: »Satiabor cum manifestabitur gloria tua.« Rhemmon quoque interpretatur malogranatum, quae est abror, cujus pomum pulcherrimum, plenum granis quae continentur diversis cellulis, quibusdam membranulis cortice puniceo. Fertur autem fervores stomachi sanare, et corruptum ventrem purgare, omnibusque visceribus prodesse. Haec speciositas pomi convenit Ecclesiae in rubore verecundae pudicitiae in granorum ordine, gradus et membra totius ecclesiastici corporis per singula officia distributa. De [Col. 0274B] colle autem Rhemmon incipiunt fines Ecclesiae, quia ab humilitate et a minoribus inchoat, ut ordo ecclesiasticus quibusdam profectibus construatur. Exaltabitur autem incipiens a collibus, et habitabit in loco suo in statione perfectionis. De hoc loco Psalmista dicit: »In loco (inquit) pascuae ibi me collocavit.« Sequitur: »a porta Benjamin usque ad locum portae prioris.« Benjamin interpretatur filius dextrae, quia sancta Ecclesia a virtute incipit, quam significat dextera, et pervenit ad portam priorem, id est fidem, ut per eam ingrediamur ad reliquas virtutes. Statim occurrit porta angulorum, id est Christus lapis angularis, continens et conjungens sibi duos parietes. Super hunc lapidem aedificantur alii angulares lapides, apostoli videlicet et [Col. 0274C] apostolici viri, continentes reliquos angulos Ecclesiae, quibus loquitur Paulus: »Estis cives sanctorum et domestici Dei, etc.« Aedificatur quoque Ecclesia a turre Ananehel, qui interpretatur gratissimus Dei, firmamentum videlicet fidei, spei, et charitatis, ad quod se pervenisse gratulabatur Psalmista, dicens: »Deduxisti me quia factus es spes mea, turris fortitudinis a facie inimici.« Qua turre nihil Deo gratius. Hinc pervenit aedificatio ad torcularia regis, in quibus exprimitur vindemia Christi, quae ipse primus calcavit. Unde et per Isaiam dicitur: »Torcular calcavi solus,« etc. In his torcularibus calcantur botri martyrum, qui vestigia passionis Christi sequuntur, et sicut ille pro eis animam posuit, sic ipsi pro ejus dilectione mortem subire non metuunt. [Col. 0274D] Cum ergo civitas Dei aedificata pervenerit ad regis Christi torcularia, jam non erit anathema, id est maledictio vel alienatio, sed erit Hierusalem secura atque confidens: »Benedictus enim vir qui confidit in Domino.«

»Et haec erit plaga qua percutiet Dominus omnes gentes quae pugnaverunt contra Hierusalem: tabescet caro uniuscujusque stantis super pedes suos, et oculi ejus contabescent in foraminibus suis, et lingua eorum contabescet in ore ipsorum.« Hic perspicue ostenditur vana esse omnia quae Judaei de terrena Hierusalem opinantur. Nam Romani novissime pugnaverunt adversum Hierusalem eamque funditus deleverunt, nec quidquam tale passi sunt, [Col. 0275A] Caeterum de persecutoribus Ecclesiae, qui omni instantia adversus eam pugnaverunt, dicere possumus, quia in eis etiam corporaliter haec saepissime impleta sunt: nam, ut taceamus de cruciatibus quos in inferno post mortem sustinuerunt, etiam in hac vita multorum carnes computruerunt, oculi contabuerunt in suis foraminibus, lingua in putorem et saniem dissoluta est. Spiritualiter, qui stat super pedes suos, et dicit cum Psalmista: »Statuit Dominus supra petram pedes meos,« defluunt in eo carnalia vitia, ut oriantur spirituales virtutes. Oculi, qui male per concupiscentias versabantur, cadunt ut meliores ponantur, et dicat: »Ad te levavi oculos meos, qui habitas in coelis.« Lingua blasphema in Deum deficiet, ut renascatur quae [Col. 0275B] glorificet Deum. Ita probantur flagella Dei non esse crudelitatis, sed misericordiae, ut, exstirpatis malis, succrescant bona.

»In die illa erit tumultus Domini magnus in eis: et apprehendet vir manum proximi sui, et conseretur manus ejus super manum proximi sui.« Haec quae Judaei et judaizantes haeretici ad litteram accipiunt, transeuntes referamus spiritualiter ad felicitatem Ecclesiae, quod cum illi fuerint hostes subjecti, suscepta fide Christi, fiat tumultus et miratio omnium in tam subita rerum mutatione. Et tunc apprehendet vir manum proximi sui, conseretur manus cum manu illius, ut dexteras mutuae societatis sibi dent in fide Christi, et quasi tirones jurent permansuros se in ejus cultu et religione. Quod autem sequitur:

[Col. 0275C] »Sed et Judas pugnabit contra Hierusalem:« significat quia multi ex his qui antea confitebantur nomen Christi, necessitate persecutionis coacti, facient contra Ecclesiam, quamvis in Septuaginta interpretibus non sit: »Pugnabit contra Hierusalem, sed, praeparabitur in Hierusalem,« ut sit sensus: quia confitentes Dominum praeparabuntur in Ecclesia, ut contra adversarios ejus dimicent. Tunc »et congregabuntur divitiae omnium gentium in circuitu,« subaudis in Ecclesia, »aurum,« hoc est sensus, »et argentum,« id est sermonis; »et vestes multae satis,« diversitas virtutum quibus decoratur Ecclesia.

»Et sic erit ruina equi, et muli, et cameli, et asini, et omnium jumentorum, quae fuerint in castris illis, [Col. 0275D] sicut ruina haec.« Omnia mala quae prius contra Ecclesiam dimicabant, praedicuntur corruere, ut bona repente consurgant. Qui prius fuerat equus impatiens ad libidinem, corruit in eo luxuria, et surgit in eo castitas, et incipit habere sessorem Dominum; qui prius erant muli steriles, et filios bonorum operum non habentes, evertuntur, et progenerant spiritualem sobolem, et dicitur eis: »Filii tui sicut novellae olivarum.« Cameli, qui gravi gibbo premuntur, ruminant quidem, sed ungulam non findunt, significant eos quos gravia peccata deprimunt. Legunt Scripturas, sed quae ibi scripta sunt negligunt; designant et Judaeos, qui legem Dei ruminant, hoc est meditantur, sed ungulam non dividunt, quia in [Col. 0276A] Patrem, et Filium, et Spiritum sanctum non credunt. Asini sunt immundi, non resistentes passionibus carnis suae. His omnibus utile est ut corruat in eis quod male stabat, quatenus surgentes mansuetum in se suscipiant Deum, a quo inducantur in coelestem Hierusalem.

»Et omnes, qui reliqui fuerint de universis gentibus quae venerunt contra Hierusalem, ascendent ab anno in annum, ut adorent regem Dominum exercituum, et celebrent festivitatem tabernaculorum.« Festivitas tabernaculorum, quae Graece scenopegia dicitur, agebatur in mense septimo, quinta decima die mensis, in memoriam illius temporis quando in deserto, ubi non erant domus, in tabernaculis hospitabantur per quadraginta annos. Et nos mystice: [Col. 0276B] quandiu sumus in certamine, et novimus nos esse peregrinos et hospites super terram, habitamus in tabernaculis, confitentes quia »non habemus hic manentem civitatem, sed futuram inquirimus,« et ad eam toto corde suspiramus, dicentes cum Psalmista: »Heu mihi! quia incolatus meus prolongatus est.« Cum vero pervenerimus ad patriam, et poterimus dicere: »Beati qui habitant in domo tua,« et: »Unam petii a Domino, hanc requiram, etc.,« tunc celebrare conveniet festivitatem tabernaculorum, hoc est in memoria semper habere tempus liberationis nostrae, et aeternae illius quietis, quae post saeculi aetates nobis septima tanquam in uno sabbato repromittitur, sumentes nobis ramos ligni pulcherrimi, id est sapientiae, in marcescibilem virorem, in cujus [Col. 0276C] laude dicitur. »Lignum vitae est his qui apprehenderint eam.« Ramos quoque palmarum, in quibus signum victoriae et praemium continetur. Ramos etiam arboris densarum frondium, quem myrtum Judaei putant, ut mortificemus in nobis incentiva vitiorum, quod etiam signatur per salices de torrente, quas similiter praecipimur sumere. Nam fertur a medicis quod si quis florem salicis cum aqua mistum biberit, omnis in eo genuinus refrigescat calor, et venena libidinis siccentur, ut ultra non generet. Qui vero festivitatem tabernaculorum vult celebrare, de hujusmodi arboribus sibi umbracula faciat.

»Et erit: qui non ascenderit de familiis terrae ad Hierusalem, ut adoret regem Dominum exercituum, non erit super eos imber.« Hierusalem coelestis civitas [Col. 0276D] est regis Domini nostri Jesu Christi, de qua Apostolus: Illa (inquit) quae sursum est Hierusalem, libera est, quae est mater nostra. Ad hanc quicunque vult venire, necesse est ascendere. Non enim in humili loco, sed in excelso monte sita est. De qua Dominus, »Non potest civitas abscondi supra montem posita.« Cives itaque Hierusalem ascendunt ut adorent regem Dominum exercituum: qui vero non sunt cives, sed de familiis et tribubus, quales sunt Judaei et haeretici, isti non ascenderunt, et idcirco non venit super eos imber praedicationis apostolicae; de quibus dictum est: »Nubibus mandabo ne pluant super eam imbrem.«

»Quod et si familia Aegypti non ascenderit, et non [Col. 0277A] venerit: nec super eos erit, sed erit ruina, qua percutiet Dominus omnes gentes, quae non ascenderint ad celebrandam festivitatem tabernaculorum.« Aegyptus, tenebrae, vel moeror interpretatur. Qui ergo Aegyptus est, hoc est in tenebris ignorantiae Dei vel scelerum constitutus, non potest ascendere ad Hierusalem, non habens lumen praevium, quod dicit: »Ambulate dum lucem habetis.« Non potest habere gaudium de spe futurorum. Ideo non veniet super eum imber coelestis benedictionis.

»Hoc erit peccatum Egypti, et hoc peccatum omnium gentium quae non ascenderint ad celebrandam festivitatem tabernaculorum.« Ammonitarum, scilicet et Moabitarum, Assyriorum, Chaldaeorum, caeterarumque gentium, per quas designantur qui eligunt [Col. 0277B] permanere in erroribus, et nolunt egredi de terra sua, ut veniant ad societatem Ecclesiae, et efficiantur Israelitae, et cives coelestis Hierusalem.

»In die illa erit quod super frenum equi est, sanctum Domino.« Hebraei more suo juxta litteram dicunt, quod postquam cum aequitate rex eorum venerit, et regnaverit in aurea Hierusalem, pace cuncta obtinente, non erit opus equis aut equitatu, sed frena et ornatus phalerarum ad cultum Domini transferentur; et in eo quod dicitur: »super frenum equi,« omnem bellicum ornatum intelligamus. Secundum sensum mysticum, frenum disciplina coelestis est magisterii, qua insaniens libido et petulans lascivia refrenatur; de qua Psalmista: »In chamo et freno maxillas eorum constringe.« Hoc frenum in [Col. 0277C] ore equi ponitur, ut, relictis errori anfractibus, recta gradiatur via, et mollia ad sedendum terga praebeat Salvatori. Talia ornamenta et tale frenum, auro et argento, id est sensu et eloquio decorata, sancta sunt Domino, et ejus cultui proprie consecrata. Sane quod in libello inventionis sanctae crucis legitur, hoc tunc impletum fuisse, quando Helena Augusta, mater Constantini imperatoris, clavos Dominicae crucis fieri salivares in freno equi regis jussit; beatus Hieronymus pio quidem sensu, sed ridiculo dicit esse confictum.

Et erunt lebetes in domo Domini quasi phialae [Col. 0278A] coram altari. Et erit omnis lebes in Hierusalem et in Juda sanctificatus Domino exercituum.« Lebetes, id est ollae aereae, in quibus coquebantur carnes victimarum: erunt autem ita sanctae et veneratione dignissimae, sicut phialae aureae, in quibus libationes et aromata Domino offerebantur. Per quod ostenditur quod omnis carnalis traditio et observatio Judaeorum convertenda sit in spiritualem, et virulentiae carnium succedant aromata spiritualis intelligentiae. De his phialis dicit Joannes vidisse se viginti quatuor seniores habentes citharas et phialas plenas odoramentorum, quae sunt (inquit) orationes sanctorum, et in Canticis canticorum secundum Septuaginta: Dilectus meus descendit in hortum suum ad phialas aromatum, ut pascatur in hortis et lilia colligat. [Col. 0278B] Phialae namque aromatum receptacula sunt sanctarum animarum, plena virtutum et mundarum orationum aromatibus, de quibus quotidie Domino bonus odor diffunditur. Cum ergo lebetes conversae fuerint in phialas, et carnalia spiritualibus permutata, tunc omnis lebes consecratus erit Domino in Hierusalem et in Juda, hoc est in Ecclesia, quae est visio pacis, et ubi sunt confitentes, hoc est laudantes Dominum. »Et venient omnes immolantes, et sument ex eis, et coquent in eis: et non erit mercator ultra in domo Domini exercituum in die illo.« Cum (inquit) lebetes versi fuerint in phialas, et carnalis sensus in spiritualis intelligentiae subtilitatem transierit, tunc venient omnes immolantes Domino, hoc est seipsos holocaustum acceptabile facientes. Et [Col. 0278C] sument et coquent in eis carnes victimarum, ut quidquid in eis carneum et fluxum est, excoquatur igne sancti Spiritus. Nam et in lege perhibemur carnes agni paschalis crudas comedere, hoc est Pascha cum Judaeis carnaliter celebrare. Tunc tanta ex phialis exhibetur boni odoris fragrantia, ut nullus sit qui mercimonia in domo Domini audeat exercere, et vendere ibi boves et oves et columbas: timebunt enim ne sicut tunc fecit flagellum de resticulis, et omnes ejecit de templo, sic nunc spiritualiter veniens nefarios mercatores excludat a templo supernae Hierusalem.



IN MALACHIAM PROPHETAM.
[Col. 0277]

[Col. 0277D] Malachiam prophetam ultimum duodecim prophetarum, Hebraei putant esse Esdram prophetam et sacerdotem. Hic prophetavit eodem tempore quo et Aggaeus et Zacharias. Unde nec tempus ponitur in titulo. Interpretatur angelus Domini, sive angelus meus, quia tantae fuit auctoritatis, ut quidquid dixisset, ita crederetur velut ab angelo Domini dictum fuisset. Unde nonnulli putaverunt eum natura angelum de coelo descendisse carne indutum, ad commonefaciendum populum, qui nuper de captivitate reversus erat.




CAPUT PRIMUM.

»Onus verbi Domini ad Israel in manu Malachiae« [Col. 0278D] prophetae. Sicut jam in praecedentibus dictum est, ubicunque onus ponitur in prophetis, pondus comminationis sive adversitatis alicujus peccantibus indicit. Ergo et hic onus verbi Domini dicitur, quod grave quidem sit eis ad quos dicitur: habet tamen aliquid consolationis, quia non dicitur contra Israel, sed »ad Israel,« ut ad ea quae sequuntur, non contra populum Israel ventura dicantur, sed ad illum, id est ut ea praescire posset quae nuntiabantur ventura. Hic autem Israel duas tribus Judam et Benjamin debemus accipere, ex quo enim decem tribus in captivitatem ductae sunt, quo Israel vocabantur, reliquae duae tribus indifferenter Israel appellari [Col. 0279A] coeperunt. Quod vero dicitur: »In manu Malachiae,« manum posuit, quia bonis operibus donum prophetiae promerebatur. Qui enim lavat inter innocentes, et excutit manus ab omni munere, meretur spiritum accipere prophetiae. At illi quibus dicitur: »Manus vestrae sanguine plenae sunt,« in his, vel ad hos non fit sermo Domini.

»Dilexi vos, dicit Dominus, et dixistis: In quo dilexisti nos? Nonne frater erat Esau Jacob, dicit Dominus, et dilexi Jacob, Esau autem odio habui? Et posui Seir montes ejus in solitudinem, et haereditatem ejus in dracones deserti. Quod si dixerit Idumaea: Destructi sumus, sed revertentes aedificabimus quae destructa sunt: Haec dicit Dominus exercituum: Isti aedificabunt, et ego destruam et vocabuntur [Col. 0279B] termini impietatis, et populus cui iratus est Dominus usque in aeternum. Et oculi vestri videbunt, et vos dicetis: Magnificetur Dominus super terminum Israel.« Quia praemiserat onus suppliciorum, quod portare cogebantur, subjungit quare ista non merentur: dici, dilexi (inquit) vos, et subaudis nequaquam vicem mihi dilectionis mutuae rependistis. Ut enim se habet proverbium: Amantem non redamare, amoris est impendia perdere; quia diligentem se Dominum non dilexerant, minatur illis poenam, ut sentiant per tormenta quae noluerunt sentire per beneficia. Sane cum dicit praeterito tempore »dilexi,« negat se diligere in praesenti, dum praeteritam confitetur dilectionem. Cum ergo Dominus dixisset, »Dilexi vos,« illi, ea temeritate qua peccabant, responderunt: [Col. 0279C] In quo dilexisti nos? tanquam obliti beneficiorum quae innumera illis praestiterat. Quibus Dominus respondit: »Nonne frater erat Esau Jacob?« Ut (inquit) taceam caetera, quomodo vos nuperrime de Babylonis captivitate liberavi, ut haec et alia praetermittam, altius repetam, et ab ipsa conceptione vestra ostendam, quomodo vos dilexerim? Antequam Rebecca Jacob et Esau pareret, in Jacob vos dilexi, in Esau autem Idumaeos odio habui, et posui (inquit) montes ejus, id est regionem Seir, in solitudinem, et urbes ejus desertas ab hominibus feci a draconibus et bestiis possideri. Si autem dixerit Edom, qui est Esau: Destructi sumus, sed iterum revertentes aedificabimus urbes nostras, illi quidem aedificabunt, sed ego destruam. Odium et dilectio Dei non sunt [Col. 0279D] humano more cogitanda carnaliter. Sicut enim Deus omnes creavit, ita et diligit: miseretur enim hominum, et nihil odit eorum quae fecit. Ergo odium Dei aut ex praescientia nascitur futurorum, aut ex operibus. Eos enim diligit Deus quos videt repugnaturos vitiis, et obedituros divinis praeceptis. Illos vero dicitur odisse quos videt servire peccatis, et destructa jam vitia iterum velle restruere. Haec secundum historiam ab Hebraeis dicuntur, qui etiam per Idumaeos Romanos volunt intelligi, crudeles et sanguinarios, quia Edom rubeus vel sanguineus interpretatur, quorum imperium in mundi termino sit destruendum, et ab ipsis totius orbis potestas transitura. Allegorico sensu, Esau et Jacob, [Col. 0280A] fratres de una stirpe generati, vitiorum atque virtutum figuram praetendunt. Quae duo licet sint contraria, ex uno cordis fonte procedunt. Nam quia liberi sumus arbitrii, pro nostra voluntate, aut ad vitia deflectimus, aut ad virtutes. Primo genitus est Esau, quia priora sunt vitia per infantiam, adolescentiam et juventutem. Post nascitur Jacob, qui supplantator interpretatur, quia errores fragilioris aetatis aetas firmior succedens corrigit et supplantat. Unde bene major frater, hispidus et agrestis, venationi et silvis assuetus fuisse dicitur; minor, lenis et simplex, habitasse domi perhibetur. Itaque sub nomine Esau Deus vitia odisse se asserit, non naturam, quam bonam fecit, et propterea fines ejus ponit in solitudinem, ut omne malum exstirpetur, et vitia non [Col. 0280B] succrescant. Quod si impudens malitia ea quae sunt destructa rursus aedificare conetur, Dominus iterum se ea destructurum profitetur. Quod fit duobus modis, sive cum corriguntur peccatores, sive cum pertinaciter peccantes justa ultione damnantur.

»Filius honorat patrem, et servus dominum suum. Si ergo Pater ego sum, ubi est honor meus? et si Dominus ego sum, ubi est timor meus, dicit Dominus exercituum?« Ac si diceret: Licet priusquam renasceremini quasi filios vos in Jacob dilexerim; tamen eligite quo nomine me velitis appellare, id est aut Patrem, aut Dominum. Si ergo Pater sum, cur non detis debitum Patri honorem? Si Dominus, quare me contemnitis? cur non sicut Dominum timetis? Hoc ad illos dicit qui, de captivitate [Col. 0280C] nuper reversi, necdum aedificato templo vel civitate, in peccatis tamen pristinis permanebant, Deum nec timore, nec amore venerantes. Spiritualiter, vult Deus primo ut simus filii ejus, voluntarie illi obsecundantes, et non timore, sed amore illi servientes. Quod si hoc esse nolumus, vult ut saltem simus servi, timore suppliciorum recedentes a malo, et bona facientes. Ergo a filiis quaerit Dominus honorem, a servis autem expetit timorem. »Principium enim sapientiae timor Domini, ut timore incipientes, ad filiorum transeamus amorem. Ad vos, o sacerdotes, qui despicitis nomen meum, et dixistis: In quo despeximus nomen tuum? Offertis super altare meum panem pollutum, et dicitis, In quo polluimus te? In eo quod [Col. 0280D] dicitis, mensa Domini despecta est.« Ad vos (inquit) o sacerdotes, specialiter meus sermo dirigitur, qui nomen meum despicitis, dum meis sacrificiis derogatis, et cum reversi de Babylone, debuissetis tota mente converti a praeteritis criminibus, jungitis contemptum sacrificiorum meorum. Sed illi quasi nescientes haec, sciscitantur adhuc ab eo qui cuncta novit, In quo despicimus te? Respondit Dominus: Offertis super altare meum panem pollutum, panes scilicet propositionis quos, juxta traditiones Hebraeorum, ipsi sacerdotes serere, ipsi metere, ipsi molere et coquere debent. Quod spernentes agere, sumebant qualescunque panes, et super mensam Domini sabbato ponebant: ibique usque ad aliud sabbatum [Col. 0281A] servabantur, et dicebatur panis sanctus, de quo non licebat edere nisi sacerdotibus. Ait ergo: »Offertis super altare meum panem pollutum,« et dum mea sacrificia male tractatis, me, cujus sunt sacramenta, violatis. Quod vero sequitur: »In eo quod dicitis: Mensa Domini despecta est,« potest sic exponi, quod illud altare quod fecerant reversi de captivitate, non erat ejus gloriae, cujus fuerat antiquum, ideoque dicebant despectam esse mensam Domini, tanquam religioni deesset sanctitas, cui deerat ambitio, cum econtra Deus non altaris ornatum, sed offerentis devotionem requirat. Sed et altiori sensu, increpat divinus sermo sacerdotes et ministros Ecclesiae, quod negligenter tractent divina mysteria, et offerant super altare Domini panem pollutum, cum [Col. 0281B] videlicet indigni ad altare accedunt, et polluta conscientia mundum sanguinem bibunt, et sacrosanctum panem inquinato ore percipiunt; sicque fit, ut despiciatur mensa Domini, quae per se sancta est, pro ministrorum vilitate. Sed alio intellectu, quando praedicator, qui spiritualem panem, id est doctrinam populis dividere deberet, blanditur potentibus et divitibus hujus saeculi, eaque loquitur quae illis placeant, nec peccantes justa asperitate corripit, panem utique doctrinae polluit, et ipsi Domino contumeliam facit, dum mensam Scripturarum divinarum saeculari doctrinae, quae est mensa idolorum, putat esse similem.

»Si offeratis caecum ad immolandum, nonne malum est? et si offeratis claudum et languidum, [Col. 0281C] nonne malum est? Offer illud duci tuo, si placuerit ei, aut si susceperit faciem tuam, dicit Dominus exercituum. Et nunc deprecamini vultum Dei ut misereatur vestri. De manu enim vestra factum est hoc, si quomodo suscipiat facies vestras, dicit Dominus exercituum.« Reversi de Babylone sacerdotes caeterique ministri templi Domini offerebant in Domini sacrificio illicitas victimas, caeca quoque et clauda et varia debilitate confecta, conquerentes se de penuria et necessitate offerre haec. Dicit ergo: Si hujusmodi munera offerres duci tuo, nunquid non respueret illa? Utique diceret factam sibi injuriam. Qua igitur ratione offertis Domino quod dare hominibus non audetis? Allegorice victima Dei est bonum aliquod opus, oratio, eleemosyna, caeteraque [Col. 0281D] Deo sunt grata sacrificia. Verum si caeca est victima, si animus offerentis non illustratus luce veritatis, id est, si non simplex est ejus intentio qui offert, clauda est orationis victima, quae duplici mente accedit ad precandum Deum, debilisque Christum non habet, qui est virtus et sapientia. Istiusmodi victimae si offerantur, minime Deo placere possunt, quin potius reum faciunt offerentem. »Et nunc deprecamini vultum Domini, ut misereatur vestri,« ut supra.

»Quis est in vobis qui claudat ostia, et incendat altare meum gratuito?« Sensus talis est: Nullus est in vobis qui gratuito, id est sine mercede, mihi serviat, non pontifex, non sacerdos, sed neque janitor, et is qui ignem supponit altari ad cremanda [Col. 0282A] holocausta. Recipitis enim a populo decimas omnium frugum, et caetera quae ex sacrificiis hostiarum vobis lege decreta sunt. Proinde quia Deum in sacrificiis offenditis debilia quaeque offerendo, agite poenitentiam, et deprecamini vultum Domini, si quomodo misereatur vestri. Ex hoc loco colligimus gratiorem esse Deo servitutem quae impraesentiarum mercedem non recipit. Unde Apostolus gratis praedicabat Evangelium, nocte et die laborans operando victum manibus, ut nulli esset oneri. »Non est mihi voluntas in vobis, dicit Dominus exercituum, et munus non suscipiam de manu vestra.« Manifestissima est prophetia, nec eget profundiori expositione: loquitur autem ad sacerdotes proprie, qui illicitas victimas offerebant, atque ideo voluntas Dei quem exacerbabant, [Col. 0282B] non erat in eis, simul etiam docet carnalibus illorum victimis spirituales victimas successuras, nec in una tantum provincia Judaeorum, sed omni loco offerri Deo mundam oblationem, hoc est, sacrificium quod nunc frequentat Ecclesia.

»Ab ortu enim solis usque ad occasum, magnum est nomen meum in gentibus, et in omni loco sacrificatur et offertur nomini meo oblatio munda, quia magnum est nomen meum in gentibus, dicit Dominus exercituum, et vos polluistis illud in eo quod dicitis: Mensa Domini contaminata est, et quod superponitur contemptibile est cum igni qui devorat illud.« Sicut jam supra breviter dictum est, populus qui de captivitate reversus fuerat, tantum altare fortuitis et impolitis lapidibus aedificaverat, sed quia [Col. 0282C] templi ornamenta deerant, putabant minorem esse in eo cultum religionis. Loquitur ergo ad eos Dominus per prophetam: Pollutum putatis esse altare et holocausta ac victimas quae superponuntur, nec cognoscitis Dominum non auri vel argenti ornatum quaerere, neque multitudinem victimarum, sed mundam offerentium voluntatem. Sane mensam hic non eam debemus putare super quam panes propositionis ponebantur, sed altare in quo sacrificia incendebantur, quod innuitur manifeste, cum dicitur: »Cum igni qui illud devorat.« Neque enim panes illos ignis assumebat, sed a sacerdotibus comedebantur. Vel certe ita potest accipi quod dicitur: »Mensa Domini contaminata est,« et quod supra ponitur contemptibile, cum igne qui illud devorat; quid (inquiunt) [Col. 0282D] prodest, si optima offeramus? Qualiacunque enim fuerint, igne consumenda sunt.

»Et dixistis: Ecce de labore, et exsufflastis illud, dicit Dominus exercituum. Et intulistis de rapinis claudum et languidum, et intulistis munus. Nunquid suscipiam illud de manu vestra, dicit Dominus exercituum?« Populus de Babylone reversus, cum hostias Domino offerret, coacti et tristes dicebant: Ecce de labore nostro illud offerimus, praedae sumus hostium, et quidquid habere potuimus, in longo itinere consumpsimus, qualiacunque habemus offerimus. Haec dicentes, exsufflabant sua sacrificia, id est exsufflatione digna faciebant. Quidam codices habent, »exsufflastis me,« ut sit sensus: Non sacrificio, [Col. 0283A] sed mihi cui sacrificabatis, fecistis injuriam. Quamobrem non suscipiam illud.

»Maledictus dolosus, qui habet in grege suo masculum, et votum faciens immolat debile Domino, quia Rex magnus ego, dicit Dominus exercituum, et nomen meum horribile in gentibus.« Suggillat eos aperte, qui dixerunt: »Ecce de labore,« et ostendit eos dolose obtendere paupertatem, cum haberent optima, et vota facientes offerunt vilia. Haec ipsa quoque non de suo grege, sed de rapinis et fletibus miserorum.



CAPUT II.

»Et nunc ad vos mandatum hoc, o sacerdotes. Si nolueritis audire, et si nolueritis ponere super cor, ut detis gloriam nomini meo, ait Dominus exercituum, [Col. 0283B] mittam in vos egestatem.« Fecistis, inquit, quod impium est, sed quia malo poenitentiam quam mortem peccatoris, si nolueritis me audire, ut detis gloriam nomini meo, quod est et horribile et tremendum in gentibus, videlicet ut poeniteat vos talia egisse, mittam in vos veram egestatem, ut jam non mentiendo, sed coacti penuria, dicatis: »Ecce de labore.« »Et maledicam benedictionibus vestris, et maledicam illis, quoniam non posuistis super cor.« His videlicet bonis quae nunc per meam benedictionem possidetis, quoniam non posuistis super cor, hoc est noluistis audire et agere quae vobis dicta sunt. Possumus tropologice maledictum dolosum interpretari populum Judaeorum, qui cum haberent egregium masculum et immaculatum agnum Dominum Salvatorem, [Col. 0283C] et omnium prophetarum vocibus essent praemoniti, ut illum susciperent, et immolarent, credendo venisse eum Dei Filium pro salute omnium, hoc facere noluerunt, sed, reprobato Christo, elegerunt debile pecus et morbidum Barabban, qui typum praefigurabat Antichristi. Sed licet illi hoc fecerint, nomen tamen Christi horribile et venerandum est in gentibus.

»Ecce ego projiciam vobis brachium, et dispergam super vultum vestrum stercus solemnitatum vestrarum, et assumet vos secum.« Ad sacerdotes comminatio ista dirigitur, qui male utebantur ceremoniis legalibus. Stercus autem solemnitatum despective sanctiora dicit, quae pro munere secundum legem accipiebant, armum scilicet dextrum, et pectusculum, [Col. 0283D] linguam et ventriculum, caeteraque quae in Levitico jubentur accipere sacerdotes ex hostiis populi, quae nunc se abjicere, et in vultus eorum se mittere contestatur, ut ostendat eos tales esse qualia sunt et illa quae offerunt. Et assumet vos secum, subaudis stercus vestrarum solemnitatum, ut facies vestrae putida stercoris commistione turpentur.

»Et scietis quia misi ad vos mandatum istud, ut esset pactum meum cum Levi, dicit Dominus exercituum: pactum meum fuit cum eo vitae et pacis.« Ideo (inquit) ista vobis faciam, ut sciatis me esse qui quondam elegi Levi patrem vestrum, et in Levi Aaron, ut esset pactum meum cum Levi et posteris [Col. 0284A] ejus, ut aeterno sacerdotio mihi ministrarent. Tropologice, omnes quidem homines, sed praecipue sacerdotes Deus sanctos esse voluit, et nullam habere maculam; praecepit eos habere brachium, sive armum dextrum, id est ornatum bonorum operum. Pectusculum bonae et innocentis conscientiae, linguam sanctae confessionis, ventriculum quoque jubentur accipere, ut nihil intra se mortiferum, nihil venenatum contineant. Nam stomacho coquuntur cibi, et eorum succo corpus irrigatur. Idcirco per ventriculum signatur coagulum charitatis, qua se invicem membra omnia fovent, non quaerendo quae sua sunt, sed quae aliorum. Si ergo contra fecerint sacerdotes, minatur Deus quod haec omnia vertantur in stercus, et assumat eos stercus illud, et deturpet [Col. 0284B] vultum animae, ut non possit se vultus extollere et dicere: »Vultum tuum, Domine, requiram,« etc. »Et dedi ei timorem, et timuit me, et a facie nominis mei pavebat. Lex veritatis fuit in ore ejus, et iniquitas non est inventa in labiis ejus. In pace et in aequitate ambulavit mecum, et multos avertit ab iniquitate.« Ex persona Levi ore divino laudati, describitur officium sacerdotis, et qualis esse debeat. Pactum enim fuit Dei cum Levi patriarcha, ex Levi pervenit ad Aaron et posteros ejus. Pactum autem vitae non est jus, quod vobis et cunctis animantibus commune est, sed illius qui dicit: »Ego sum via, veritas, et vita,« et de qua Apostolus: »Vita nostra abscondita est cum Christo in Deo.« Ipse etiam pax nostra est, secundum Apostolum, »qui fecit [Col. 0284C] utraque unum.« Dedi ei (inquit) timorem, qui est initium sapientiae, et a facie nominis mei pavebat, mentis habitum tremore exagitati corporis ostendens, juxta illud quod scriptum est: Super quem requiescet Spiritus meus, nisi super humilem et quietum, et trementem sermones meos? Lex veritatis fuit in ore ejus, hoc est, doctrina simplex, et nulla mendacii macula fuscata, et iniquitas non est inventa in eo, quia illum unicum pontificem imitabatur, de quo veraciter dictum est: »Peccatum non fecit,« etc. »In pace et in aequitate ambulavit mecum,« quo et ipse pacem haberet, et caeteros pacificaret, ac nullius in judicio personam acciperet, et multos avertit ab iniquitate. Qui enim sacerdos est, et non corripit delinquentes, perdit officium [Col. 0284D] sacerdotis.

»Labia enim sacerdotis custodiunt scientiam, et legem requirent ex ore ejus, quia angelus Domini exercituum est.« Non dixit proferent aut loquentur, sed »custodient,« ut impleant opere, et sic caeteris quae agere debeant, verbo et exemplo proponant; »et legem requirent ex ore ejus,« id est sacerdotis. Hoc et in Aggaeo legimus: »Interroga sacerdotes legem.« Ad sacerdotes disciplina pertinet, ut interrogatus de lege respondeat. Hinc Paulus ad Titum formam describens sacerdotis, »ut potens sit (inquit) exhortari in doctrina sana et contradicentes redarguere.« Interpretatur Malachias angelus Domini, et omnis sacerdos angelus Domini est, sequester [Col. 0285A] inter Deum et homines, Deique voluntatem populis annuntiat.

»Vos autem recessistis de via, et scandalizastis plurimos in lege. Irritum fecistis pactum Levi, dicit Dominus exercituum. Propter quod et ego dedi vos contemptibiles et humiles omnibus populis, sicut non servastis vias meas, et accepistis faciem in lege.« Ac si aperte diceret: Ego volui ut tales essetis, qualem descripsi fuisse patrem generis vestri Levi: vos autem econtra recessistis sive declinastis de via quam ostendi vobis, et de qua alibi dicitur: Haec est via, ambulate in ea neque ad dexteram neque ad sinistram. Scandalizant autem plurimos in lege, qui eos quos verbo instruunt, et exemplo malae conversationis errare faciunt. »Irritum fecistis pactum [Col. 0285B] meum cum Levi,« negligenter agendo quae ad officium pertinent sacerdotis. Quamobrem »et ego dedi vos contemptibiles,« ut pro honore et reverentia quam vobis debebant, tanquam despectos vos abjectosque calcarent. Ut enim beatus Gregorius dicit, cujus vita despicitur, restat ut et praedicatio contemnatur. Illud tanquam gravissimum ultimum ponit, quod personas accipiunt, justos pauperes despiciendo, superbos divites suscipiendo. »Nunquid non pater unus omnium nostrum? Nunquid non Deus unus creavit nos? Quare ergo despicit unusquisque vestrum fratrem suum, violans pactum patrum vestrorum?« Sicut in Esdrae libro legitur, reversi de Babylonica captivitate, tam principes quam etiam multi ex sacerdotibus et Levitis abjecerunt uxores [Col. 0285C] Israelitici generis, quae senio vel paupertate seu labore longioris viae, et sexus fragilitate confectae erant, debilitatemque et deformitatem contraxerant, et copulaverunt sibi juvenculas florentes formositate corporum, vel nobilitate et divitiis excellentes. Hos corripit propheta, provocat ut abjectis illis, quas sibi illicito matrimonio junxerant, illas quas male abjecerant recipiant. Dicit ergo: Nunquid non pater unus omnium nostrum?

»Transgressus est Juda, et abominatio facta est in Israel et in Hierusalem, quia contaminavit Judas sanctificationem Domini quam dilexit, et habuit filiam dei alieni.« Judam et Israel sive Hierusalem, duas hic tantum tribus Judae et Benjamin debemus accipere cum sacerdotali, id est Levitica tribu. Hae [Col. 0285D] enim tantum reversae fuerant de captivitate. Nam decem tribus adhuc ab Assyriis in captivitate tenebantur. »Judas ergo contaminavit sanctificationem,« semen electum a Deo, miscendo se alienigenis, et iniquorum filias assumendo in conjugium. Hoc quod sequitur: »Et habuit filiam dei alieni,« accipiendo scilicet uxorem quae idola colebat, contra praeceptum Dei, quo dicitur: »Non accipies filiam de stirpe Chanaan uxorem filio tuo.«

»Disperdet Dominus virum qui fecerit hoc, magistrum et discipulum de tabernaculis Jacob, et offerentem munus Domino exercituum.« Nota quod non dicit: Qui fecit, sed futuri temporis: »Qui fecerit.« Non enim tollit veniam peracti seclieris, [Col. 0286A] sed in futurum minatur maledictionem. Illos autem qui prolapsi fuerant provocat ad poenitentiam, nec ullam facit exceptionem, sed sive doctor, sive discipulus, sive popularis, sive offerens munus, id est sacerdos, una maledicti sententia feriuntur, ut nulla sit in eis diversitas, in quibus par est culpa.

»Et hoc rursum fecistis: Operiebatis lacrymis altare Domini, fletu et mugitu, ita ut ultra non respiciam ad sacrificium, nec accipiam placabile quid de manu vestra; et dixistis:« Derelictae uxores a viris Israeliticae, et in virorum suorum toris alienas conjuges contemplantes, confugiebant ad Dei solius auxilium, prostratae cum lacrymis et gemitu ante ejus altare, tanquam causantes, quod talia Deus fieri permitteret, cum ejus omnia regantur providentia. [Col. 0286B] Dicit ergo quod sacrificium sacerdotum, qui ista commiserunt, non possit respicere, nec aliquid de manu eorum accipere, impeditus et velut obrutus fletibus miserorum. Sed illi superbe et tanquam nihil mali se scirent fecisse, interrogant, »quam ob causam« sacrificium de eorum manibus non posset accipere; quibus respondetur: »Quia Dominus testificatus est inter te et uxorem pubertatis tuae, quam tu despexisti, et haec particeps tua, et uxor foederis tui. Nonne unus fecit, et residuum spiritus ejus est? Et quid unus quaerit, nisi semen Dei?« Dicens: »quamobrem dimittet homo patrem vel matrem suam, et adhaerebit uxori suae.« Tali modo est particeps tua et uxor foederis tui, quae de costa viri formata est, et »residuum spiritus ejus« est, id est viri, quod tanta [Col. 0286C] inter virum et uxorem conjunctio, ut una anima videatur esse in duobus corporibus. »Et quid unus,« subaudis Deus, »quaerit nisi semen Dei?« Deus (inquit) qui tanta illos affectus necessitudine conjunxit, semen Dei quaerit, ut filii Israeliticae stirpis ex illis generentur. Cum ergo propter creationem filiorum nuptiae sunt institutae, et habeatis fecundas conjuges, et possitis ex illis suscipere gaudium filiorum, cur uxores pulchras quaeritis, et legitimas uxores abjicitis? Hortatur itaque nos ad poenitentiam, dicens: »Custodite ergo spiritum vestrum, et uxorem adolescentiae tuae noli despicere.« Quae primum tibi virginali matrimonio juncta est, sed perseveret tecum usque ad senectutem.

»Cum odio habueris, dimitte, dicit Dominus Deus [Col. 0286D] Israel. Operiet autem iniquitas vestimentum ejus, dicit Dominus exercituum.« Hoc ex persona sacerdotum et Levitarum caeterorumque, qui nolebant rumpere illicita matrimonia, accipiendum est. Qui cum a propheta reprehenderentur cur hoc fecissent, respondebant: Deus praecepit in lege. Si odio habueris uxorem tuam, dimitte eam. Cur autem hoc Dominus permiserit, Salvator exponit in Evangelio interrogantibus apostolis: »Si licet homini dimittere uxorem suam?« Cum hoc doctor bonus manifeste ostendisset non debere dimitti, interrogaverunt denuo: Quid (inquiunt) Moyses praecepit ut daretur libellus repudii? Respondit Dominus: Ad duritiam cordis vestri hoc praeceptum, vel permissum est [Col. 0287A] minus malum, ne majus peccatum, id est homicidium veniret. »Si quis (inquit) legitimam dimiserit uxorem, et aliam duxerit, excepta causa fornicationis, moechatur.« Et operiet iniquitas vestimentum ejus, id est carnem, qua anima induitur sicut vestimento corpus, ut in quo peccavit, in ipso puniatur. »Custodite spiritum vestrum, et nolite despicere.« Quia (inquit) uxores non potestis sine magno peccato dimittere, custodite animas vestras, et nolite despicere uxores, si pauperes, vel si aliqua sunt foeditate deformes.

»Laborare fecistis Dominum in sermonibus vestris, et dixistis: In quo eum fecimus laborare? In eo cum diceretis: Omnis qui facit malum, bonus est in conspectu Domini, et tales ei placent. Aut certe [Col. 0287B] ubi est Deus judicii?« Reversus populus de captivitate, cum videret cunctas per circuitum nationes, quae idolis serviebant, ipsosque hostes et praedatores suos Chaldaeos divitiis et prosperis gaudere successibus, omniaque quae bona putantur in saeculo possidere: se vero qui veri Dei cultores erant, egestate et servitute opprimi, scandalizabatur, et dicebat non esse Dei providentiam, sed casu omnia fieri: quodque pejus est, malos dicebant placere Deo, bonos displicere. Hoc David propheta plenius exsequitur, dicens se prope dubitasse, et prolapsum fuisse, cum videret pacem peccatorum, tandemque adjecit: »Ergo sine causa justificavi cor meum, et lavi inter innocentes manus meas.« Quo morbo genus humanum laborat, et hujusmodi deplorat querimoniam.



CAPUT III.
[Col. 0287C]

»Ecce ego mitto angelum meum, et praeparabit viam ante faciem meam.« Hanc prophetiam de Joanne Baptista praemissam esse ipse Dominus in Evangelio exponit, dicens: »Hic est de quo scriptum est: Ecce mitto angelum meum ante faciem tuam, et praeparabit viam tuam ante te.« Sed in Evangelio Dei Patris vox est ad Filium loquentis: hic vero Christus loquitur de Joanne: Ecce ego (inquit) mittam angelum meum, qui praeparabit viam ante faciem meam. Praemisit enim Salvator Joannem ante se in deserto praedicare baptismum poenitentiae. Quod vero sequitur: »Et statim veniet ad templum suum dominator, quem vos quaeritis et angelus testamenti [Col. 0287D] quem vos vultis.« Ita de se Christus Dominus, quasi de alio loqui incipit, consueto more Scripturarum. Ipse est enim dominator, qui dominatur omni creaturae, ipse angelus Testamenti Novi, ipse quaerendus et desiderandus ab omnibus, qui ab antiquis patribus semper exspectabatur. Praeparante ergo Joanne in cordibus hominum viam Domino, statim venit ad templum suum, id est ad Ecclesiam suam dominator Dominus, sive ad singulorum corda fidelium, quibus loquitur Apostolus: »Templum Dei sanctum est quod estis vos.« Hebraei hoc quod dicitur: »Mitto angelum meum,« ad Eliam referunt. Quod vero sequitur: »Statim veniet ad templum dominator,« Antichristo coaptant, quem pro Christo [Col. 0288A] in fine mundi sunt suscepturi. »Ecce venit, dicit Dominus exercituum, et quis poterit cogitare diem adventus ejus? Et quis stabit ad videndum eum?« Ille de quo supra dixit: »Statim veniet ad templum suum dominator, et angelus testamenti.« Ecce venit, nullamque faciet moram, et quis poterit cogitare cum quanta gloria et majestate venturus sit? Si nemo potest cogitare, quis poterit ferre? »Ipse enim quasi ignis conflans,« exurens peccatores. Ignis enim in conspectu ejus ardebit, etc. Hoc igne consumentur ligna, fenum, stipula. Nec solum erit quasi ignis, sed etiam, »et quasi herba fullonum,« quae Hebraice dicitur borith, qua vestes nimium sordibus infectae lavantur. Illis enim qui graviter peccaverunt, erit ignis conflans et exurens: [Col. 0288B] illis vero qui levia peccata commiserunt, erit herba fullonum. Hinc per Isaiam dicitur: »Si abluerit Dominus sordes filiarum Sion, et sanguinem Hierusalem laverit de medio ejus spiritu judicii et spiritu ardoris.« Qui enim habent sordes levium peccatorum, spiritu judicii purgabuntur; qui vero sanguine, hoc est, gravibus criminibus infecti sunt, spiritu ardoris exurentur ut purgentur.

»Et sedebit conflans et emundans argentum,« hoc est, intellectum et eloquium, ut quidquid mistum est stanno vel plumbo, camino Domini exuratur, et purum aurum argentumque remaneat. »Et purgabit filios Levi, et colabit eos quasi aurum, et quasi argentum, et erunt Domino offerentes sacrificia in justitia.« In filiis Levi omnes sacerdotalem intelligimus [Col. 0288C] ordinem, a quibus judicium incipiet, quia scriptum est: »Tempus est ut incipiat judicium de domo Domini;« et alibi: »A sanctuario meo incipite.« Si autem sacer ordo flammis purgandus est et colandus, quid de caeteris dicendum est, quos nullius commendat privilegium sanctitatis?

»Et placebit Domino sacrificium Juda et Jerusalem, sicut dies saeculi, et sicut anni antiqui.« Cum (inquit) filii Levi purgati fuerint, tunc placebit Domino sacrificium quod offertur pro Juda et Hierusalem, id est pro his qui Dominum confitentur factis et verbis, quique pacem ejus mente contemplantur. Quod autem sequitur: »Sicut dies saeculi et sicut anni antiqui,« hoc significat quod sicut in principio placuerunt Domino, sic post peccatum per [Col. 0288D] poenitentiam purgati placere incipiant.

»Et accedam ad vos in judicio, et ero testis velox maleficis et adulteris, et perjuris, et qui calumniantur mercedem mercenarii, viduas et pupillos, et opprimunt peregrinum, nec timuerunt me, dicit Dominus exercituum.« Terribile valde est, »accedam ad vos in judicio, et ero testis velox.« Ipse qui judex est, erit et testis, quia judicabit facta operum exterius; ipse testis erit latentis conscientiae maleficis, adulteris et perjuris. Haec crimina occulte patrata proferentur in medium. Sequuntur et illa quae manifesta sunt: qui calumniantur mercedem mercenarii, cum dicat Dominus: »Merces mercenarii apud te omnino non maneat;« sed viduas et pupillos [Col. 0289A] calumniantur, cum dicat propheta: »Non despiciet Dominus clamorem pupilli et viduam, cum effuderit loquelam gemitus,« etc.; et opprimunt peregrinum, cum Dominus specialiter praecipiat: »Peregrinum et advenam non contristabis.« Altiore quoque sensu, peregrinum dicit catechumenum, qui necdum civis effectus est supernae Hierusalem per baptismum. Nemo ergo putet levia peccata perjurium vel fraudem, aut calumniari viduam et pupillum, et opprimere peregrinum, cum hoc Dominus maleficiis et adulterio conjungat, et similes se judicaturum.

»Ego enim Dominus, et non mutor.« Ne putaremus ejus mutari naturam, dum judicat, et aliquam irae vel furoris in se suscipere passionem, cum dixisset: »Accedam in judicio,« consequenter [Col. 0289B] addidit: »Et non mutor.« Ipsi enim verissime dictum est: »Tu autem, Domine sabaoth, cum tranquillitate judicas.« »Et vos, filii Jacob, et non estis consumpti. A diebus enim patrum vestrorum recessistis a legitimis meis, et non custodistis.« Vos (inquit Dominus), o filii Levi, per maleficia et adulteria caeteraque mala saepe mutamini: ego vero, qui judex justus sum et cum tranquillitate judico omnia, nulla personarum varietate permutor. Cum ergo me severum et justum judicem fatear, vos tamen, o filii Levi, non estis consumpti, licet sitis conflati igne tribulationum, nec per flagella a malis vestris emundati. Tale est et illud quod per Jeremiam dicitur: »Frustra percussi filios vestros, disciplinam non receperunt.« Nec hoc novum [Col. 0289C] est aut semel a vobis commissum, ut aliquam mereamini veniam, haereditariam habetis impietatem a diebus patrum vestrorum, recedendo a legitimis et non custodiendo quae praecepi. Hoc et de his qui sunt in Ecclesia constituti dici potest: et sunt filii Jacob supplantantis vitia, id est doctorum et magistrorum Ecclesiae discipuli, qui nomine tenus in Ecclesia, sed non recedunt a vitiis, nec custodiunt praecepta Dei, falso nomen sibi Christianae religionis assumunt. »Revertimini ad me, et revertar ad vos, dicit Dominus exercituum.« Magna Dei clementia hortatur contemptores ut ad se redeant, et se ad illos promittit reversurum. Sed illi non intelligentes peccando se a Domino recessisse, impudenter interrogant: »In quo revertemur?« qui nunquam [Col. 0289D] recessimus a te. Quibus Dominus respondit:

»Si affliget homo Deum, quia vos configitis me et dixistis: In quo configimus te? In decimis et in primitiis et in penuria, vos maledicti estis, et vos configitis me gens tota. Inferte omnem decimam in horreum, et sit cibus in domo mea, et probate me super hoc, dicit Dominus, si non aperuero vobis cataractas coeli, et effudero vobis benedictionem usque ad abundantiam, et increpabo pro vobis devorantem, et non corrumpet fructum terrae vestrae, nec erit sterilis vinea in agro, dicit Dominus exercituum, et beatos vos dicent omnes gentes. Eritis enim vos terra desiderabilis, dicit Dominus exercituum.« Temporibus Malachiae (qui et Esdras esse [Col. 0290A] creditur) ac Nehemiae, fames facta est gravissima, ob quam pauperes qui erant in populo, compulsi sunt vendere filios suos et filias, sed et possessiones suas omnemque substantiam: denique dicebant, sicut in libro Esdrae legitur: »Filii et filiae nobis multi sunt nimis, et accipiamus in pretio eorum frumentum, et comedamus et vivamus.« Alii dicebant: »Agros nostros et vineas et domos opponamus, et accipiamus frumentum in fame.« Illi vero qui habebant in horreis frumenta, nolebant Levitis reddere decimas, qui nullas habebant haereditates, sed primitiae et decimae erant haereditas eorum. Si (inquit) homo potest affigere Deum, id est fraudare, vos me fraudastis, quia ministris meis decimas et primitias non redditis. Ego fraudem sustineo, [Col. 0290B] cujus ministri Levitae coacti penuria templum deseruerunt. Sic autem dicit se fraudari in his qui sibi serviunt, sicut se dicit visitari in his qui sunt in carcere, accipere cibum et potum in esurientibus, caeteraque quae memorantur in sex operibus misericordiae. Quod autem dicitur: »Si affigit homo Deum suum,« quamvis simpliciter pro defraudat vel supplantat accipi possit, tamen occultiore intellectu ad Domini passionem referri potest, ut sit sensus: Non mirum si me modo in ministris meis affigitis, et quantum in vobis est suspenditis, quia aliquando me in memetipso clavis affigetis in cruce. Quia ergo non redditis decimas, quas per Moysen sacerdotibus et Levitis jussi dare, idcirco vos maledicti estis in fame et penuria, et propter hoc [Col. 0290C] fames ista vobis superinducta est. Vos enim me, et non ministros meos, configitis gens tota; et ut sciatis me irato vobis hoc evenisse, hortor et commoneo ut inferatis decimas in horrea templi mei, unde ministri cibum habeant. Et probate me super hoc, si non aperuero vobis cataractas coeli, hoc est, si non tantam copiam pluviarum vobis effundo, ut credantur fenestrae coeli apertae, et effundam super vos benedictionem usque ad abundantiam. Verbo effusionis nimiam largitatem ostendit, et increpabo pro vobis devorantem, id est locustam, erucam, vel rubiginem, caeteraque quae noxia sunt laboribus hominum, increpando, id est, nutu majestatis meae prohibebo a vobis, et non corrumpet fructus terrae vestrae, tantaque erit vestra felicitas, ut [Col. 0290D] cunctae per circuitum nationes mirentur terrae vestrae fertilitatem, et eritis terra desiderabilis, quia omnes desiderabunt in ea habitare. Quod autem de illorum decimis, hoc de Ecclesiae populis dicere possumus, quibus praecipitur non solum ut decimas dent, sed ut etiam sua omnia pauperibus et Ecclesiae ministris largiantur. Sed si hoc facere noluerint, saltem sicut Judaei aliquam partem sacerdotibus et pauperibus tribuant, ne iratum Deum sentiant, sed potius experiantur ejus benignissimam largitatem.

»Invaluerunt super me verba vestra, dicit Dominus, et dixistis: Quid locuti sumus contra te? Dixistis, Vanus est qui servit Domino, et quod emolumentum, [Col. 0291A] quia custodivimus praecepta ejus?« Ut jam superius praelibatum est, populus qui reversus fuerat de captivitate, et habebat legem Dei in notitia, et videbatur observare legem, et reddere decimas, et caetera quae in lege jubentur implere, videns cunctas per circuitum nationes rebus omnibus abundare, se vero penuria et egestate tabescere, dicebat: Quid mihi prodest quod verum Deum colo, ejus mandata custodio? Unde Dominus per prophetam dicit: »Invaluerunt,« id est ingravata sunt »verba vestra super me.« Sed illi, non intelligentes gravissime se peccare in verbis blasphemiae quae contra Dominum proferebant, interrogant: »Quid locuti sumus contra te?« Quibus respondet Dominus: »Dixistis, Vanus est quae servit Deo, et [Col. 0291B] quod emolumentum,« id est quae utilitas, qui fructus, quae remuneratio, quia custodimus praecepta ejus? Haec loquebantur, quia in praesenti tantum mercedem pro Dei volebant servitute, et idcirco nec in futuro eam merebantur invenire, nec dicebant quod ait sanctus Tobias: »Filii sanctorum sumus, et aliam vitam exspectamus.« Addunt adhuc: »Et quia ambulavimus tristes coram Domino exercituum?« Est enim tristitia religionis, cum simplex quis et humilis incedit, sicut est confusio laudabilis, de qua dicitur: »Est confusio adducens gloriam.« De tali tristitia dicit Psalmista: »Tota die contristatus ingrediebar.«

»Ergo nunc beatos dicimus arrogantes,« id est superbos, qui contra Deum hujuscemodi blasphemias [Col. 0291C] jaculari non timent. Cur autem eos beatos vocaverit, ostendit subdens: »Siquidem aedificati sunt facientes impietatem,« id est in saeculi gloria, et post scelera prosperis omnibus perfruuntur. »Et tentaverunt Deum,« sive restiterunt Deo, praeceptis ejus contraria facientes. »Et salvi facti sunt« dum suam tantum salutem putant esse felicitatem praesentis saeculi. Haec quae juxta litteram de Judaeis dicuntur, possunt et de haereticis et de omnibus, qui de praesentis vitae prosperitate superbiunt, non incongrue accipi, qui in sua impietate proficiunt, et multos sui sceleris participes asciscunt.

»Tunc locuti sunt timentes Dominum, unusquisque cum proximo suo.« Sensus ille est: Blasphemantibus, et judicia Dei (quae nonnunquam occulta, [Col. 0291D] semper autem justa sunt) reprehendentibus, tunc timentes Deum ad invicem locuti sunt, subaudiendum quod retributio bonorum et malorum non semper in praesenti fiat saeculo, sed reservetur in futuro, quod homo non possit scire inscrutabilia judicia Dei, nec debeat de illius aequitate et justitia disputare. Haec enim et hujusmodi sanctis convenit ut loquantur. Unde non dixit quid sint locuti timentes Deum, ut subintelligeremus ea locutos quae Scripturarum vocibus continentur. Si vero secundum Septuaginta interpretes legerimus: »Haec locuti sunt qui timent,« ironics accipiendum, et pressa voce annuntiandum, »haec quae diximus locuti sunt timentes,« id est non timentes Deum, qui ne cogitare quidem [Col. 0292A] talia, nedum loqui debuissent. »Et attendit Dominus, et audivit, et scriptus est liber monumenti coram eo timentibus Dominum et cogitantibus nomen ejus.« Haec justis et timentibus Dominum inter se conferentibus, attendit Dominus, et audivit, cujus auditus aeterna cognitio est, cui non est aliud audire quam videre. Totus est enim auris, totus est oculus, et de toto se videt, de toto audit. Audivit ergo, id est praescivit, et ante omnia saecula praeordinavit. »Et scriptus est liber monumenti,« id est memoriae coram eo. Liber iste aeterna memoria, in qua apud Deum sancti omnes attitulati atque praedestinati sunt. De hoc libro in Apocalypsi dicitur: Libri aperti sunt, et alius liber apertus est, qui est vitae. Libri aperti duo sunt Testamenta, per quae singuli [Col. 0292B] judicandi sunt. Liber vero apertus, est memoria eorum quae singuli gesserunt. Unde et bene in quibusdam codicibus habetur: Qui est vitae uniuscujusque. Hic ergo liber monumenti scriptus est timentibus Deum, ut noverint quia cum dies judicii advenerit, reddendae sunt blasphemis et impiis poenae et timentibus Deum praemia. De hoc libro et Dominus in Evangelio ait: »Gaudete quia nomina vestra scripta sunt in coelo.« Quid quasi exponens Psalmista dicit: »In memoria aeterna erit justus.«

»Et erunt mihi, ait Dominus exercituum, in die qua ego facio in peculium, et parcam eis sicut parcit vir filio suo servienti sibi. Et convertemini, et videbitis quid sit inter justum et impium, et inter servientem Deo et non servientem ei.« Erunt (inquit) [Col. 0292C] mihi in peculium, quia eligam eos non solum generali vocatione, qua omnes Christiani vocantur, sed etiam peculiari et propria, qua soli electi vocantur, de qua Apostolus: »Quos autem vocavit, hos et justificavit.« Qua etiam se vocatum asserit, dicens: »Paulus servus Christi Jesu, vocatus apostolus.« Et parcam eis sicut pater homo filio servienti sibi, in quo duplex est affectus, pietatis in filium, servitutis in famulum. Tunc vos qui nunc blasphemantes, dicitis: »Quod emolumentum quia custodimus praecepta ejus?« et illorum electione, et vestra repulsione cognoscetis quid inter justum et impium, et inter servientem Deo et non servientem.



CAPUT IV.
[Col. 0292D]

»Ecce enim dies veniet succensa quasi caminus, et erunt omnes superbi et omnes facientes impietatem stipula, et inflammabit eos dies veniens, dicit Dominus exercituum.« Dies haec, tempus judicii universalis est, quae sanctis erit lux, peccatoribus autem tenebrae, quae dies erit succensa quasi caminus, ut omnes impii vertantur in stipulam, et aeternis diei crementur ardoribus. Cumque eos inflammaverit atque combusserit, »quae non derelinquet eis germen et radicem.« Hoc de impiis dicitur, quid passuri sint in die judicii. Sequitur, et dicit, quid econtrario timentibus nomen Domini venturum sit.

»Et orietur vobis timentibus nomen meum sol [Col. 0293A] justitiae, et sanitas in pennis ejus, et egrediemini, et salietis sicut vituli de armento, et calcabitis impios cum fuerint cinis sub planta pedum vestrorum, in die qua ego facio, dicit Dominus exercituum.« Sol justitiae Christus, cui Deus Pater dedit judicium, quique juste omnia judicabit, et nec vitia neque virtutes latere patietur. Orietur timentibus Deum, occidet autem et obscurabitur contemnentibus et blasphemantibus eum; unde et damnati dicent, quod scriptum est in libro Sapientiae: »Lumen justitiae non luxit nobis, et sol non ortus est nobis.« In hujus solis alis sanitas est, ut sanatos per poenitentiam protegat, et ad caulas gregis sui reportet, juxta quod in Deuteronomio scriptum est: »Expandit alas suas,« etc. Tunc egredientur qui in saeculi [Col. 0293B] hujus carcere clausi tenebantur, et salient quasi vituli de armento, placentes Deo victimae, renovati et nitidi, squalore mortalitatis abjecto. Vel, sicut alia editio dicit, vituli soluti a vinculis, a quibus liberari cupiebat Apostolus, dicens: »Cupio dissolvi et esse cum Christo.« Nec tali jucunditate contenti, calcabunt impios cum fuerint cinis sub planta pedum eorum, juxta quod Apostolus precatur: »Deus conteret Satanam sub pedibus vestris velociter.« Calcabunt autem non insultando perditioni eorum, sed justo Dei judicio concordando, et nulla ad eos compassione animum flectendo. Nam sancti in comparatione divinae majestatis, se cinerem recognoscunt. Unde Abraham: »Loquar (inquit) ad Dominum meum, cum sim pulvis et cinis.« At superbi, [Col. 0293C] quorum princeps dicebat: »Ascendam super altitudinem nubium, similis ero Altissimo,« detrahentur in lacum inferni, et erunt vere cinis sub sanctorum pedibus.

»Mementote legis Moysi servi mei, quia mandavi ei in Horeb ad omnem Israel praecepta et judicia.« Horeb mons est in Sina, ubi Moyses accepit legem digito Dei scriptam in tabulis lapideis. Cum (inquit) sciatis pro certo venturum diem judicii, quando superborum radicem et germen flamma comburet, timentibus autem orietur sol justitiae, oportet ut recordemini legis, quam per Moysen vobis dedi, et ea quae ibi percipiuntur opere impleatis. Sed et nobis praecipitur ut recordemur spiritualis et divinae legis, eaque non carnaliter, sed spiritualiter impleamus. [Col. 0293D] Apostolus enim dicit quia lex spiritualis est. Psalmista quoque spiritualem ostendit esse legem, dicens: »Revela oculos meos, et considerabo mirabilia de lege tua.« Hanc spiritualem legem dedit [Col. 0294A] Dominus in Horeb, qui mons interpretatur siccitas, quia lex spiritualiter intellecta omnem vitiorum excoquit humorem. Locutus est autem ad Israel praecepta et judicia, quia illis committenda sunt mysteria Scripturarum, qui mundi cordis oculis Deum videre merentur.

»Ecce ego mittam vobis Eliam prophetam, antequam veniat dies Domini magnus et horribilis, et convertet cor patrum ad filios, et cor filiorum ad patres eorum, ne forte veniam et percutiam terram anathemate.« Praemonito ut meminerit legis Moysi, dicit se missurum Eliam, quia in Moyse lex, in Elia significatur prophetia. Unde et transfigurato in monte Domino apparuerunt Moyses et Elias cum eo loquentes, quia tam lex quam omnis prophetarum [Col. 0294B] chorus, Christi praenuntiaverunt adventum. Igitur antequam dies judicii veniat, mittet Dominus Eliam, qui interpretatur Deus meus Dominus, et est Thesbites de oppido Thesbi, quod interpretatur: conversio. Quorum? Videlicet prophetarum, qui nos quotidie ad conversionem et poenitentiam hortantur, ut convertatur cor patrum ad filios, id est fidem quam habuit Abraham, Isaac et Jacob, et caeteri patriarchae inspirent, et insinuent filiis propheticis lectionibus, quatenus quod illi crediderunt de Christo implendum, hi credant impletum. Sive »cor patrum,« id est mentem Dei dicit, quae fuit in patribus, transfundat in filios adoptionis, et cor filiorum convertat ad patres, ut ex gentibus et Judaeis credentes Patri, in Christo fide et religione consentiant. Nisi enim [Col. 0294C] spiritualis prophetiae intelligentia cor patrum ad filios, et cor filiorum ad patres eorum tali modo converterit, veniens Dominus percutiet terram anathemate, hoc est, aeternae maledictionis alienatione, qua dicturus est his quae a sinistris erunt: »Discedite a me, maledicti, in ignem aeternum.« Non solum autem coelum se dicit anathemate percussurum, id est, eos qui coelestem habent conversationem, sed terram, id est terrena sapientes, et terrenis operibus inhiantes. Haec de Elia diximus, secuti doctores, quanquam multi sint etiam nostrorum qui credunt eum ad litteram venturum, et restiturum omnia, ac mortis debitum persoluturum. Caeterum Dominus interrogatus de adventu Eliae ab apostolis, respondit: »Elias jam venit, et non cognoverunt eum, sed fecerunt [Col. 0294D] in eum quaecunque voluerunt,« Joannem in Elia volens intelligi; unde subsecutus adjunxit: Si vultis recipere, Joannes ipse est Elias qui venturus est.




[Col. 0295]
HAYMONIS HALBERSTATENSIS EPISCOPI COMMENTARIUM IN CANTICA CANTICORUM.
(Ex editione Coloniensi anni 1529.)
(C,G)*

[Col. 0295A] Salomon, inspiratus divino Spiritu, composuit hunc libellum de nuptiis Christi et Ecclesiae, et quodammodo epithalamium fecit Christi et Ecclesiae, id est canticum super thalamos. Unde et Cantica canticorum vocavit hunc libellum, quia omnia cantica superexcellit. Sicut enim dicitur rex regum, et Dominus dominantium, et solemnitas solemnitatum, sic dicuntur Cantica canticorum ob excellentiam et dignitatem. Est autem in hoc obscurissimus iste liber, quia nullae ibi personae commemorantur, et quasi comico stylo compositus est.




CAPUT PRIMUM.

»Osculetur me osculo oris sui.« Desiderantis vox est Synagogae adventum Christi. Quasi diceret: Toties [Col. 0295B] mihi adventum suum promisit per prophetas, veniat ergo jam, et osculetur me osculo oris sui, id est per se ipsum mihi loquatur. »Quia meliora sunt ubera tua vino.« Repente ad ipsum, cujus desiderio flagrabat, verba convertens, subdit: »Quia meliora sunt ubera tua,« etc. Per ubera Christi, dulcedo Evangelii intelligitur, quia eo veluti lacte nutritur infantia credentium. Vinum autem austeritatem legis significat; sed ubera Christi meliora sunt vino, quia dulcedo Evangelii melior est austeritate legis. In lege enim nulla reservatur poenitentia, sed praecipitur ut qui peccat occidatur: Evangelium autem dicit: »Nolo mortem peccatoris,« etc.

»Fragrantia unguentis optimis.« Unguenta sunt dona Spiritus sancti, vel etiam opiniones virtutum, [Col. 0295C] de quibus Apostolus: »Christi bonus odor sumus.« »Oleum effusum nomen tuum.« Nomen tuum, o Christe, effusum est. Chrisma Graece, Latine unctio, unde Christus: nomen Christi ab unctione vocatum est. Solet enim Spiritus sanctus olei nomine appellari, juxta quod Psalmista ait: »Unxit te Deus tuus oleo,« id est Spiritu sancto. Hoc oleum effusum est, quando haec gratia, quam Christus singulariter habuit, data est omnibus electis: unde et a Christo Christiani dicuntur, participio nominis Christi. Et bene non stillatum, sed effusum oleum dicitur, quia abundanter haec gratia omnibus data est fidem Christi recolentibus. »Ideo adolescentulae dilexerunt te.« Adolescentulae dicuntur animae electorum, quia in baptismo reliquerunt sordes veteris hominis, et renovatae [Col. 0295D] sunt in Christo. Bene autem feminino genere dicuntur, quia animae sanctorum quo majoris fragilitatis [Col. 0296A] sibi consciae sunt, eo amplius Christum diligunt. Vox Ecclesiae:

»Trahe me post te, curremus.« Hic est permutatio personae. Nam hactenus locuta est Synagoga, hic incipit loqui Ecclesia de gentibus: »Trahe me post te, curremus.« Quia (inquit) meam infirmitatem cognosco, et video me nihil meis viribus boni posse agere, tua gratia trahe me ad tui imitationem, vel etiam, cum coelum ascenderis, trahe me post te. »Introduxit me rex in cellaria sua.« Hic loquitur de Christo sponso suo ad animas fideles. Cellaria Dei sunt aeterna beatitudo, et supernae patriae gaudia, in qua introducta est jam Ecclesia per fidem et spem, quandoque introducetur per rem. »Exsultabimus et laetabimur in te.« De donis (inquit) tuis exsultabimus [Col. 0296B] et laetabimur. Sed quia scimus hoc non nostri esse meriti, in te, non in nobis exsultabimus: hoc est quod Apostolus ait: »Qui gloriatur, in Domino glorietur.« »Memores uberum tuorum super vinum,« id est, memores gratiae tuae et misericordiae tuae, qua salvati sumus. Ubera enim sunt ipsa gratia, qua salvati sumus. Recordantes etiam quia tu austeritatem legis uberibus doctrinae evangelicae temperare dignatus es. »Recti diligunt te.« Illi (inquit) qui recti corde sunt, diligunt te, id est, illi qui nihil suis meritis tribuunt, sed omnia tuae gratiae deputant. Nullus enim te diligit nisi rectus, et nullus est rectus nisi qui te diligit. Ecclesia de suis pressuris:

»Nigra sum, sed formosa, filiae Hierusalem.« Hic rursus loquitur Ecclesia ad sanctas animas: Nigra [Col. 0296C] sum, quia persecutiones patior, sed formosa sum virtutibus, o filiae Hierusalem, id est animae fideles. Nigra sum, id est, deformis persecutionibus et aerumnis quas sustineo, sed formosa sum decore virtutum. Quomodo autem nigra sit, et quomodo formosa, ostendit cum subdit: »Sicut tabernacula Cedar, sicut pelles Salomonis.« Ita enim distinguitur: Nigra sum sicut tabernacula Cedar, formosa sicut pelles Salomonis. Cedar filius Ismaelis fuit, qui interpretatur tenebrae. Ismaelitae vero semper in tabernaculis habitare soliti sunt, et non habent domos. Dicit ergo Ecclesia se nigram esse sicut tabernacula Cedar, propter persecutiones quas patiebatur a filiis tenebrarum, quod interpretatur Cedar. Hinc Psalmista dicit: »Habitavi cum habitantibus Cedar,« id est, [Col. 0296D] conversatus sum inter persecutores et peccatores infidelitate nigros. Formosam vero dicit se sicut pelles, [Col. 0297A] id est tabernacula Salomonis, qui pacificus interpretatur, quoniam digna erat visitatione et consolatione sponsi sui Christi inter angustias. Et sicut tabernacula ex pellibus mortuorum fiunt animalium, ita Ecclesia, tabernaculum videlicet Dei, ex his construitur qui seipsos cum vitiis et concupiscentiis mortificant.

»Nolite me considerare quod fusca sim, quia decoloravit me sol.« O animae fideles et devotae Deo, »nolite me considerare quod fusca sim,« id est quod tribulationibus afficiar, quod persecutionibus opprimar, »quia decoloravit me sol,« id est persecutionis fervor meum splendorem quodammodo obfuscavit. Ac si diceret: Interiorem pulchritudinem meam cogitate, et illam attendite, non illam quam foris pati videor. Tale est quod et Apostolus dicit: Nolite deficere [Col. 0297B] in tribulationibus meis pro vobis, quae est gloria vestra. Non enim sunt condignae passiones, etc. Sol autem in Scripturis multos habet sensus. Aliquando significat ipsum Dei mediatorem et hominum; unde scriptum est: »Vobis timentibus nomen meum orietur sol justitiae,« id est Christus. Significat Ecclesiam sicut David dixit: »Fulgebunt justi sicut sol.« Aliquando fervorem persecutionis, sicut hic, et in Evangelio, ubi dicitur de semine quod cecidit supra petram, et orto sole exaestuavit. Quod ipse Dominus aperit exponens: Facta autem persecutione propter verbum, scandalizantur. »Filii matris meae pugnaverunt contra me,« etc., usque, »Non custodivi.« Unde coeperit haec persecutio, ostendit cum subdit: »Filii matris meae pugnaverunt,« etc. Vox est [Col. 0297C] primitivae Ecclesiae. Synagoga mater est, cui per Prophetam dicitur: »Et vocaberis civitas fidelis et mater civitatum, filia Sion.« Hujus filii sunt Judaei, qui pugnaverunt contra Ecclesiam primitivam, quando excitaverunt persecutionem contra credentes, et omnes dispersi sunt per regiones Samariae. »Posuerunt me custodem in vineis.« Vinea una fuit primum Ecclesia Hierosolymis, sed ob Judaicam persecutionem dispersis credentibus omnibus, multae vineae factae sunt, id est multae Ecclesiae constructae per universum mundum. Dicit ergo Ecclesia primitiva: »Posuerunt me (scilicet apostoli et doctores) custodem,« id est ut essem custos ecclesiarum. Unde et in Graeco bene dicitur: »Disseminati sunt,« ubi nos legimus, »dispersi sunt.« Ad hoc enim divinitus dispersi sunt, [Col. 0297D] ut plures Ecclesiae fierent per universum mundum. »Vineam meam,« id est unam illam Ecclesiam quae in Hierosolymis fuit, non custodivi. Hoc non ad votum neque ad mentem est referendum, sed ad locum. »Non custodivi,« subaudis ut esset ibi ubi coepit.

»Indica mihi quem diligit anima mea, ubi pascas, ubi cubes in meridie.« Vox Ecclesiae est ad sponsum suum Christum: O sponse, quem diligit anima mea, id est quem tota mentis intentione diligo, indica mihi ubi pascas, id est ubi oves tuas pascere facias; ipse est enim pastor bonus, sicut ipse dicit in Evangelio. »Indica mihi ubi pascas et ubi cubes,« id est requiescas, et hoc in meridie, id est in fervore persecutionis vel tentationis. Laborans enim Ecclesia in [Col. 0298A] persecutionibus, obsecrat sponsum suum ut ei dicat, in quorum mentibus requiescat. Nam cubare sponsi. requiescere est, sicut ipse dicit: »Super quem requiescit spiritus meus,« etc. Ne enim sancti aestu tentationis arescant, ipse in eorum cordibus cubat et requiescit, atque ab omni fervore tentationum et persecutionum protegit. Quare hoc? »Ne vagari incipiam post greges sodalium tuorum.« Greges sodalium appellat conventicula haereticorum, qui sodales Christi sunt, quia et ipsi greges suos pascunt. Et est sensus: O sponse, indica mihi sanctos et electos tuos, ne forte offendam et incurram in haereticos, putans te me ibi posse invenire. Hunc versum male haeretici distinguebant, tanquam sponsa interrogaret: Ubi pascas, ubi cubes? et ipse responderet: [Col. 0298B] In meridie cubo et in australi parte.

»Si ignoras te, o pulchra inter mulieres, egredere et abi post vestigia gregum.« Vox sponsi ad sponsam suam Ecclesiam: Ac si diceret: Tu quereris te quasi a me derelictam, et persecutionum fervoribus denigratam, nec consideras quod pulchra sis inter mulieres, id est non attendis virtutum spiritualium pulchritudinem, qua prae caeteris decoraris, licet tentationibus denigreris. Si ignoras ergo te, id est si hanc dignitatem et formositatem tuam non recognoscis, egredere de meo consortio, et abi post vestigia gregum; hoc est, sequere et imitare doctrinam errantium haereticorum, qui contempto vero pastore unius gregis, multos sibi coacervaverunt greges. »Et pasce haedos tuos,« id est peccatores et erroneos [Col. 0298C] auditores juxta tabernacula pastorum, id est secundum dogmata haereticorum. Unus enim pastor est Christus, qui unum habet gregem, id est unitatem catholicae Ecclesiae. Pastores vero multi sunt haeretici, qui gregem deceptorum hominum sibi aggregant, quos diabolo pascunt: de quibus et Psalmista: »Sicut oves in inferno positi sunt.« Oves vocantur in hoc loco mali, non propter simplicitatem vel innocentiam, sed propter hebetudinem, quia nesciunt resistere pravae doctrinae, sed omnia quae sibi imponuntur a pravis doctoribus, sustinent non bona patientia.

»Equitatui meo assimilavi te, amica mea, in curribus Pharaonis.« Equitatum suum appellat exercitum filiorum Israel, videlicet sexcenta millia, qui [Col. 0298D] egressi sunt de Aegypto, et transierunt mare Rubrum. Equitatum autem suum, illam multitudinem dicit, quia sicut auriga currui praeest, ita Deus plebi praeerat, protegens illam et defendens, et ad terram repromissionis introducens. Huic summo equitatui assimilavit amicam suam, quoniam sicut ille populus per mare Rubrum salvatus est Pharaone demerso, ita Ecclesia gentium per baptismum de diaboli servitio liberata, et ad veram repromissionis terram et evangelicam libertatem introducta est, sicque quae erat ancilla vitiorum facta est amica Christi, emundata et abluta per baptismum a sordibus peccatorum.

»Pulchrae sunt genae tuae sicut turturis.« Turturis [Col. 0299A] natura est, ut si casu conjugem perdiderit, alium ultra non requirat. Turturi ergo assimilatur Ecclesia, quia ex quo Christus mundum praesentia corporali deseruit, et coelos petiit, Ecclesia in ejus amore tenacissime perseverat, nec recipit ullum adulterinum amatorem, quia contemnit mundum, et solius sponsi sui pulchritudinem mente contemplatur. Genis autem turturis genas Ecclesiae comparat, quia in genis maxillae verecundia apparet; et per hoc pudor et verecundia Ecclesiae ostenditur, quia erubescit aliquid foedum et quod sponso suo displiceat perpetrare. Et est sensus: Noli timere ne vageris per greges sodalium meorum, quia tanto te amoris mei pudore, et tanta verecundia donavi, ut certus sim te me non posse deserere, vel ad alienos deflectere. »Collum [Col. 0299B] tuum sicut monilia.« Per collum Ecclesiae doctores sancti designantur, nam per collum cibi reficiendo corpori ministrantur. Sermones etiam, quibus arcana mentium designantur, per colli fistulam egrediuntur. Sic doctores sancti et cibum nobis salutaris doctrinae ministrant, et etiam secreta Scripturarum nobis manifestant. Hoc ergo collum Ecclesiae quasi monile est, quia castae doctrinae gemmis et virtutum ornamentis sancti doctores decorant. Monile enim ornamentum est virginum vel matronarum.

»Murenulas aureas faciemus tibi, vermiculatas argento.« Murenulae juxta litteram ornamentum sunt colli virginalis et puellaris, videlicet virgulae auri perplexae, intermixtis nonnunquam pulchra varietate subtilissimis argenti filis, et hoc est quod dicit, [Col. 0299C] »vermiculatas argento,« id est in modum vermium terrenorum, quos lumbricos dicunt, distinctas. Murenulae autem dicuntur a similitudine piscis marini, qui murena vocatur. Mystice, murenulae sunt perplexa Scripturarum dogmata, et diversis sanctorum Patrum sententiis inter se conjuncta. Aurum quippe claritatem significat sensus spiritalis, argentum vero nitorem eloquii designat. Murenulas ergo aureas sponsus sponsae suae facit, cum Christus Ecclesiam suam doctrinis sanctorum Patrum sensu et eloquio fulgentibus instruit, atque ad illorum fidem et virtutem imitandam accendit. Notandum quod pluraliter dicit: »Faciemus tibi,« quasi enim Christus se personis doctorum conjungit, per quos ipsae murenulae concatenantur, ut illius Ecclesia exornetur.

[Col. 0299D] »Dum esset rex in accubitu suo.« Vox sponsae regem sponsum suum Christum dicit, qui per divinitatem suam omnia regit, et etiam secundum humanitatem de regia Davidis stirpe natus est. Accubitus regis fuit incarnatio ejus. Accumbere enim est recubare vel rediscumbere. Et tunc Christus accubuit, quando pro nostra redemptione se usque ad suscipiendam naturam nostram inclinavit. Et tunc, »nardus mea odorem suum dedit,« quia virtus Ecclesiae magis enituit. Cum enim considerat Deum pro se hominem factum, amplius ad spiritualium virtutum studium et amorem sui Conditoris accenditur. Nardus enim fragrantiam virtutum spiritualium designat. Erant quidam ante incarnationem sancti [Col. 0300A] Dei. Sed sicut dictum est, sanctitas magis a tempore incarnationis Christi excrevit, et tunc quodammodo nardus Ecclesiae, id est odor virtutum fortius dedit odorem suum. Juxta litteram, nardus herba est aromatica, crassa et fragili radice, folioque parvo et denso, cujus cacumina in aristas se spargunt. Hoc unguento Maria Magdalene pedes et caput Domini perunxisse in Evangelio legitur in domo Simonis.

»Fasciculus myrrhae dilectus meus mihi:« Myrrha species est aromatica, qua mortuorum corpora condiuntur. Hoc loco passio Christi et sepultura designantur: nam depositum corpus Domini de cruce a Nicodemo et Joseph, myrrha et aloe conditum est, et involutum linteis cum aromatibus, ac [Col. 0300B] sepulturae traditum. Dicit ergo Ecclesia sponsa ejus: »Fasciculus myrrhae dilectus meus mihi« factus est, quia propter me mortuus est et sepultus est. »Inter ubera mea commorabitur.« Nemo dubitat locum cordis inter ubera esse. Dicit ergo: »Inter ubera mea commorabitur.« Id est cordis mei memoria aeternaliter habebitur, et nunquam tantorum ejus beneficiorum obliviscar: sed sive in prosperis sive in adversis, recordabor ejus qui me dilexit, et mortuus est.

»Botrus Cypri dilectus meus mihi in vineis Engaddi.« Cyprus insula est ubi vites nobiles esse feruntur, maximos botros procreantes. Engaddi locus similiter esse fertur, habens arbusculas liquorem balsami desudantes. Loquitur ergo sponsa de resurrectione Christi sui sponsi: »Botrus Cypri dilectus [Col. 0300C] meus mihi.« Ac si diceret: Sponsus meus, qui mortis amaritudinem pro me gustavit, et fasciculus mihi quasi myrrhae fuit, in resurrectione sua factus est mihi botrus Cypri, quando me gaudio suae resurrectionis laetificavit. Vinum enim laetificat cor hominis; et hoc in vineis Engaddi, quia ex sua resurrectione quasi suavissimo balsami odore per universum mundum redoluit, et fragrantiam suae fidei late dispersit. Engaddi autem fons haedi interpretatur, per quod significatur baptisma, et sacrificium in quo peccata omnia abluuntur; haedus namque peccatores significat. Baptismus ergo fons est haedi, quia peccatores suscepit, sed immaculatos et mundatos ab omnibus peccatis reddit.

»Ecce tu pulchra es, amica mea.« Vox sponsi [Col. 0300D] Christi ad sponsam suam Ecclesiam. »Ecce tu pulchra es:« Bis eam repetit esse pulchram propter perfectionem operis et munditiam mentis. »Ecce tu pulchra es,« id est in bonis operibus perfecta es, sancte et pie et juste vivendo, secundum Apostolum. »Ecce tu pulchra es,« mundum et simplicem cordis habens intentionem, quia non propter terrena commoda vel mundi gloriam, solummodo Ecclesiis Dei placens bona operaris. »Oculi tui columbarum:« Columba simplicissima avis est, et per hanc, simplicitas atque innocentia Ecclesiae figuratur; quasi enim oculos columbarum habet, quia ab omni fictione et simulatione se immunem custodit. Vel etiam oculos columbarum habet, quia scientiam divinarum [Col. 0301A] Scripturarum casto et simplici intuitu intelligit, spirituales et divinos sensus in ea requirens; nam quoniam Spiritus sanctus in specie columbae apparuit, recte doctrina coelestis in oculis columbae intelligitur.

»Ecce tu pulcher es, dilecte mi, et decorus.« Ac si diceret: Tu quidem me pulchram in opere et cogitatione esse dicis, sed ego omnem hanc pulchritudinem a te me credo habere et cognosco. Tu enim es pulcher et decorus, tu es fons totius boni, et quidquid boni habeo, tua gratia habeo Pulcher autem et decorus dicitur, quia et divinitatis perpetuitate, et etiam susceptae humanitatis dignitate mirabilis est. »Lectulus noster floridus.« Lectulus est qualiscunque tranquillitas, vel requies praesentis [Col. 0301B] vitae. Nam quasi in bello est Ecclesia, dum pro Christo diversa tolerat certamina, quasi vero in lectulo requiescit, cum aliquantula pace sibi concessa fruitur. Sed hic lectulus floridus est, hoc est, varietate virtutum quasi vernantibus floribus distincta est requies Ecclesiae. Tunc enim liberius contemplationi divinae insistit, tunc jejunia, vigilias et caetera bonorum operum liberius exsequitur.

»Tigna domorum nostrarum cedrina, laquearia nostra cypressina.« Domus Ecclesiae sunt conventicula per totum orbem diffusa. Tigna vero et laquearia sunt ipsae personae fidelium, ex quibus Ecclesia constat. Sed attendendum quod tigna ad munimentum sunt domus, laquearia ad ornatum. Ideoque per tigna designantur doctores, quorum [Col. 0301C] doctrina fulcitur et sustentatur Ecclesia: per laquearia vero, sancti simplicitate gaudentes, qui suis virtutibus exornant Ecclesiam, non autem doctrina muniunt. Et hoc attendendum quod laquearia tignis affixa sunt, sic et vita fidelium in Ecclesia e doctoribus pendet, quia illorum doctrina instruitur et roboratur. Bene autem tigna cedrina et laquearia cypressina dicuntur. Nam utraeque arbores imputribilis naturae sunt, sanctos designantes, qui immarcescibili desiderio flagrant amore sui Conditoris, et contemptis transitoriis ad aeterna festinant. Cedrus etiam serpentes odore suo fugat, sic sancti doctores daemones vel haereticos fragrantia doctrinae suae repellunt.



CAPUT II.

[Col. 0301D] »Ego flos campi et lilium convallium.« Postquam sponsa qualem domum ipsa et sponsus ejus habeant ostendit, ipse quoque sponsus de se qualis sit ostendit dicens: »Ego flos campi,« etc., videlicet quia odorem meae virtutis per latitudinem totius mundi diffundo. Ego flos, id est Deus mundi. Sicut enim campus floribus adornatur et vernat, ita totus mundus Christi fide et notitia decoratur. Sum etiam lilium convallium, quia illis mentibus praecipue meam gratiam tribuo, quae nullam in se spem habentes, mihi se humili devotione submittunt. Convalles significant mentes humiles, quarum lilium Christus est, quia pulchritudo humilium mentium ipse est qui [Col. 0302A] dixit: »Discite a me quia mitis sum et humilis corde.« Potest et hoc quod dicit, »Ego sum flos campi,« ad incarnationem referri. Campus enim non aratur, non scinditur, non ullo vomere prosulcatur. Dicit ergo: »Ego sum flos campi:« id est filius virginis. Non ergo ruris, sed campi florem se vocat, quia virgineae carnis fructus est, secundum vaticinium Isaiae: »Egredietur Virga de radice Jesse.« Lilium convallium est idem Christus, hoc est, filius humilium parentum. Convalles enim humiles et parentes ejus significant. Veniens enim Dei Filius in mundum, non solum homo fieri dignatus est, sed etiam pauper homo pro nobis: nec divites, sed pauperes elegit habere parentes, ut particeps factus paupertatis nostrae, divitiarum et gloriae suae nos participes [Col. 0302B] faceret.

»Sicut lilium inter spinas, sic amica mea inter filias.« Videns sponsam suam ad requiem festinare, et labores fugere, ac per quietem praesentis temporis ad aeternam beatitudinem tendere, se per pressuras et labores hujus saeculi illuc pervenire debere: »Sicut (inquit) lilium inter spinas, sic amica mea inter filias.« Spinae, quae pungunt et lacerant, significant perversos quosque vel intra Ecclesiam, vel extra Ecclesiam. Et est sensus: Sic tibi vivendum est, et sic parata esse debes contra omnia adversa, sicut lilium inter spinas est et tamen florere et gratum odorem ex se emittere non cessat, sic amica mea inter filias; quia non solum ab his qui extra Ecclesiam sunt, mala pateris, verum etiam ab illis qui [Col. 0302C] regenerati per baptismum in filiationem Dei venisse videntur. Et nota quod se superius sponsus lilium appellavit convallium, nunc sponsam suam dicit quasi lilium inter spinas, quia ipse qui vere est lilium, per gratiam facit Ecclesiam suam esse lilium, candidam videlicet virtutibus, vel ab omni vitiorum labe immunem.

»Sicut malus inter ligna silvarum, sic dilectus meus inter filios.« Nunc sponsa laudata a sponso, vicem ei reddit, et dicit qualis quoque ipse sit. »Sicut malus,« inquit, etc. Sicut malus pulchritudinem habet pomorum, et gratum odorem inter agrestia ligna silvarum, ita et mediator Dei et hominum homo Christus Jesus speciali refulget gratia inter filios, id est inter electos. Ipse enim Dei Filius [Col. 0302D] per naturam, reliqui electi per gratiam potestate ab unico Filio Dei ut sint filii Dei. Hinc Joannes: »Vidimus gloriam ejus gloriam quasi Unigeniti a Patre.« Non qualemcunque, sed quasi Unigeniti a Patre. »Sub umbra illius quem desiderabam sedi;« quia in ejus protectione confido, et ab eo inter adversa gubernari spero. Umbra enim Christi protectio est divinitatis, quia electos tuetur et defendit. »Et fructus ejus dulcis gutturi meo«; id est divinitatis contemplatio, qua me satiari confido: hoc est enim sanctorum exspectatio, hoc praemium et satietas, visio Conditoris sui. Desiderat ergo umbram Conditoris sui Ecclesia, quia protectionem illius exoptat inter praesentis vitae adversa. »Fructus illius dulcis gutturi meo est,« [Col. 0303A] quia exspecto perfrui specie visionis illius, et satiari dulcedine charitatis illius.

»Introduxit me rex in cellam vinariam, ordinavit in me charitatem.« Cella vinaria est Ecclesia, in qua est vinum evangelicae doctrinae. In hanc ergo cellam amica sponsi introducitur, quando ex omnibus gentibus in unam Ecclesiam fideles adunantur. Ordinavit (inquit) in me charitatem. Inter omnes primatum tenet charitas, quia in ipsa subsistit Ecclesia. Charitas ergo in Ecclesia ordinatur, quia non temere nec confuse, sed ordinate tenenda est. Deus enim diligendus est super omnia toto corde, tota anima, totis viribus, omni mente. Proximus diligendus est denique sicut se unusquisque diligit. Nam confundere vult charitatem, quae proximi charitatem Dei [Col. 0303B] dilectioni praeponit. De quibus Dominus in Evangelio: »Qui amat patrem aut matrem plus quam me, non est me dignus.« Vel etiam »ordinavit in me charitatem,« id est, ipse prior me dilexit, deinde qualiter eum diligere deberem docuit. Unde ipse dicit: »Non vos me elegistis, sed ego elegi vos.« Et Joannes dicit: »Diligamus Deum, quoniam ipse prior dilexit nos.«

»Fulcite me floribus, stipate me malis, quia amore langueo.« Postquam Ecclesia vel anima Deo dilecta in se charitatem ordinatam dixit, qualiter velit requiescere, vel in quo lecto cum dilecto sponso suo pausare, ostendit dicens: »Fulcite me floribus,« etc. Alloquitur animas jam perfecte divino amori inhaerentes. Per flores, initia sanctae conversationis intelliguntur: [Col. 0303C] per mala vero, perfecta bonorum operum exempla. Et est sensus: O sanctae animae, quae dilectioni Conditoris vestri inhaeretis, fulcite me bonorum operum exemplis, et qualiter in exordio virtutum vel in profectu, vel in perfectione bonorum operum vixeritis ostendite, quia amore langueo. Tunc enim anima amore Dei languet, quando ejus dilectioni nihil praeponit, imo quasi ad saecularia opera languida et imbecillis efficitur, nihilque eam delectat nisi meditatio coelestium et contemplatio Conditoris sui.

»Laeva ejus sub capite meo, et dextera illius amplexabitur me.« Cum (inquit) in tali lecto jacuero, laeva ejus, id est sponsi, erit sub capite meo. Per laevam, praesentis temporis prosperitas, vel etiam [Col. 0303D] dona Dei intelliguntur, quae sanctis in praesenti conferuntur; per dexteram vero, coelestis patriae beatitudo accipitur. Laeva ergo sponsi sub capite sponsae, quia haec omnia dona ad hoc percipit Ecclesia, ut per haec discat suspirare ad aeterna. Dextera vero sponsi eam amplexatur, quia tota intentio Ecclesiae vel animae fidelis haec est, ut ad aeternam beatitudinem quandoque perveniat, et spe sui Conditoris gaudeat. Et bene laeva prius sub capite, post sponsi dextera eam amplectitur, quia ad amplexus aeternae beatitudinis non poterit pervenire, nisi hic mysteriorum coelestium et donorum divinorum studeat esse particeps.

»Adjuro vos, filiae Hierusalem, per capreas cervosque [Col. 0304A] camporum, ne suscitetis neque evigilare faciatis dilectam, donec ipsa velit.« Vox sponsi adjurantis filias Hierusalem, id est amicas aeternis desideriis intentas, et visionem pacis requirentes, ne quiescentem suam animam suscitent et inquietent. »Adjuro vos,« etc.; hoc est, animam divinae contemplationi deditam, orationibus vel lectionibus divinis occupatam, inquietare et ad exteriora opera suscitare ne velitis; »donec ipsa velit,« hoc est donec, expleto contemplationis tempore, admonente corporis fragilitate, ipsa velit suscitari a sommo internae quietis et ad temporalia agenda procedere. Videamus autem per quid adjuret filias Hierusalem, per capreas videlicet cervosque camporum. Capreae et cervi munda animalia sunt, serpentibus et venenis [Col. 0304B] inimica. Significant virtutes sanctorum, quae munditia spirituali refulgent, et venena fraudis diabolicae non solum cavent, sed etiam insectantur, et ad nihilum redigunt. Et est sensus: Adjuro vos, filiae Hierusalem, per virtutes vestras, quas divina gratia vobis collatas gaudetis, ut animam contemplationi meae deditam non inquietetis, donec contemplationis hora finita, ipsa aliud quid agere velit.

»Vox dilecti mei,« vox Ecclesiae. »Vox dilecti mei,« subaudis haec est. Laetabunda enim Ecclesia quod tantum diligatur a sponso, ut etiam filias Hierusalem pro illa adjuret, ut non eam requiescentem inquietent, dicit: Haec est vox dilecti mei pro me loquentis. Quem desiderans videre dilectum, sed non valens, annectit: »Ecce iste venit saliens in montibus, [Col. 0304C] transiliens colles.« Montes et colles intelliguntur perfecti quique sanctae conversationis, sublimiter a terrenis sublevati, et quasi camporum planitiem melioris vitae meritis excedentes. De his montibus Isaias dicit: »Erit mons domus Domini praeparatus in vertice montium, et elevabitur super colles.« Loquitur ergo sponsa de dilecto suo: »Ecce iste venit saliens in montibus, et transiliens colles;« hoc est, etiam secundum humanitatem omnium sanctorum excellentiam, omnem contemplationis divinae puritatem excedens. Nec stare in montibus, sed transilire dicitur, quia etsi ad horam per internam inspirationem cor sanctorum visitat, subito tamen recedit, ut eos in sui dilectionem accendat. Potest etiam ad incarnationem Christi referri, qui veniens quosdam saltus dedit, [Col. 0304D] quia de coelo venit in uterum Virginis, de utero Virginis in praesepe, de praesepi in baptismum, de baptismo in crucem, de cruce ad sepulcrum, de sepulcro ad coelum. Hinc Psalmista: »Exsultavit ut gigas ad currendum,« etc.

»Similis est dilectus meus capreae hinnuloque cervorum.« Capreae et cervi, quamvis in sua natura multa habeant quae allegoricis sensibus conveniant, hoc habent tamen singulare, quod in planioribus non morantur, sed in arduis et excelsis locis quosdam saltus dare solent. Recte ergo his assimilatur Christus, propter subtilem contemplationem, et quia nullo intellectu divinitatis ejus majestas comprehendi potest. Non autem cervis, sed capreis assimilatur, [Col. 0305A] minoribus videlicet animantibus, propter humilitatem incarnationis suae, quia non solum homo fieri, sed humilis homo fieri dignatus est. Hinnulo autem cervorum similis dicitur, quia secundum humanitatem de cervis, hoc est, de patriarchis duxit originem; vel etiam propter varietatem virtutum et innocentiam, hinnulo cervorum comparatur. »En ipse stat post parietem nostrum.« Paries, mortalis nostra conditio appellatur, quia quodammodo inter nos et Deum quasi crassus quidam paries constitutus, non permittit nos ejus contemplatione perfrui. Namque primus homo ita conditus est, ut visione et alloquio Dei frueretur; sed postquam peccavit, appositus est quidam paries, ipsa videlicet mortalitas, qua praegravamur. Nam (ut Sapiens dicit) »corpus quod corrumpitur [Col. 0305B] aggravat animam, et deprimit terrena inhabitatio sensum multa cogitantem.« Sponsum ergo suum, quem superius capreis vel hinnulis cervorum comparavit, nunc dicit post suum parietem stare, quia Christus aliquando vicinus fit, cum se quantum humana mens capere potest, contemplari permittit; aliquando vero elongatur, et quasi caprea vel cervus quibusdam saltibus effugit. Quia ergo paries oppositus erat inter nos et ipsum, nec videre illum poteramus, dignatus est in ipso pariete facere fenestras et cancellos, per quos utcunque sentiri utcunque perspici possit. Unde et sequitur: »respiciens per fenestras, prospiciens per cancellos.« Quasi enim fenestrae et cancelli in pariete fiunt, cum ipse sua gratia se contemplari permittit, licet in speculo et [Col. 0305C] aenigmate. Potest et hoc quod dicit, »Ipse stat post parietem nostrum,« ad humanitatem ejus referri; quasi enim post parietem nostrum stetit, cum carnem nostram sibi apposuit, in qua divinitas ejus latuit. Quod vero sequitur: »respiciens per fenestras, prospiciens per cancellos,« hoc ad divinitatem ejus refertur. Ille enim qui per fenestras vel cancellos intuetur, cuncta quae foris aguntur videt, et ipse a nemine videtur, et omnia scrutatur, ipse investigari et comprehendi non potest.

»Et dilectus meus loquitur mihi,« ad praedicandum hortatur me, dicens: »Surge, propera, amica mea, columba mea, formosa mea, et veni.« Vox sponsi ad publicae operationis studia provocantis. »Surge, propera, amica mea,« per fidem et dilectionem; [Col. 0305D] »columba mea,« per innocentiam et simplicitatem; »formosa« per virtutum pulchritudinem, festina »et veni.« Ac si diceret: Surge de strato tuo illo dulcissimo, hoc est de quiete, in qua soli mihi placere in psalmis, hymnis et orationibus desideras, festina »et veni,« id est festina ad utilitatem proximorum, ut illos quoque per praedicationis officium et bonorum operum exemplo tui imitatores facias, et ad salutem perducas. Et notandum quod superius filias Hierusalem adjurabat ne excitarent neque evigilare facerent dilectam: hic vero ipse eam suscitat et surgere ad laborem hortatur, quia omnia tempus habent, et omni rei tempus est sub coelo, tempus contemplationis, tempus etiam actionis. Alio enim [Col. 0306A] tempore debent sancti praedicatores divinae contemplationi insistere, et mentem suam coelesti quiete oblectari; alio vero tempore per charitatem debent curam proximorum agere, et eis bonorum operum exempla praebere, ac divinae contemplationis doctrinam impendere.

»Jam enim hiems transiit, imber abiit et recessit.« Hiemis et imbris nomine, asperitas infidelitatis exprimitur, quae totum mundum tenebat usque ad adventum Christi. Dicit ergo sponsus: »Surge, amica mea, et veni, quia hiems transiit,« sole justitiae apparente, et imber infidelitatis recessit, ac serenitas verae fidei in mundum resplenduit. Tale est quod Apostolus ait: »Nox praecessit, dies autem appropinquavit.«

[Col. 0306B] »Flores apparuerunt in terra nostra, tempus putationis advenit.« Finita hieme et imbre flores apparuerunt, decor videlicet virtutum et pudicitiae, et transeunte asperitate infidelitatis, verna fidei successit temperies. »Tempus putationis venit,« hoc est purgationis sanctorum. Putatio enim vinearum sanctorum significat purgationem, quae in Christo et per Christum est; de quo ipse: »Ego sum vitis, vos palmites.« »Vox turturis audita est in terra nostra.« Hoc est vox praedicantium apostolorum. Turtur enim avis est; et quoniam in excelsis semper arboribus morari solet et nidificare, apostolos vel caeteros doctores significat, qui possunt dicere: »Nostra conversatio in coelis est.« Quod etiam gemitum pro cantu habet, sanctorum ploratum significat, qui [Col. 0306C] suos ad fletum et lamenta hortantur, dicentes: »Miseri estote et lugete,« vel, »luctus vester in gaudium convertetur.« Vox turturis audita est in terra nostra; id est vox praedicantium apostolorum, in terra nostra, hoc est in Ecclesia. De qua Psalmista: »Domini est terra et plenitudo ejus.«

»Ficus protulit grossos suos.« Ficus Synagogam significat, grossi autem dicuntur primitivae et immaturae ficus, inhabiles ad edendum, qui ad pulsum venti facile cadunt. Voce turturis insonante, ficus protulit grossos suos, quia apostolis praedicantibus emerserunt multi de Synagoga Judaeorum, qui in Christum crederent, et tamen legem carnaliter observare vellent, magisque auctoritate legis delectarentur quam dulcedine Evangelii, volentes circumcisionem, [Col. 0306D] sabbatum et alia legis praecepta juxta litteram observare. De quibus Apostolus dicit: Aemulantur vos non bene, sed volunt vos circumcidi, ut in carne vestra glorientur. »Vineae florentes dederunt odorem.« Postquam vox turturis audita est, postquam ficus protulit grossos suos, vineae florentes dederunt odorem; quia multitudo Ecclesiarum per latitudinem orbis diffusa est, quae flores virtutum et odorem bonae opinionis late de se spargerent. »Surge, propera, amica mea, speciosa mea, et veni.« Noli (inquit), sponsa mea, quam mihi per fidem et dilectionem amicam feci, otioso tempore lentescere, sed surge et veni, et exempla virtutum foris proximis ostende.

[Col. 0307A] »Columba mea, in foraminibus petrae.« Si petra est Christus, juxta quod Apostolus ait, »Petra autem erat Christus,« foramina petrae sunt vulnera quae pro salute nostra in cruce suscepit, fixurae videlicet clavorum et lanceae percussura. In his ergo foraminibus columba, id est Ecclesia, moratur, quia totam spem salutis suae in passione sui Redemptoris constituit. Ibi ab insidiis malignorum spirituum quasi a raptu accipitris secura delitescit; ibi nidificat, id est fetus bonorum operum congerit. »In caverna maceriae.« Maceriae ex siccis lapidibus ad munimenta vinearum solent fieri, ad repellendas vulpes vel caeteras nocivas bestiolas. Per maceriam ergo significatur coelestium custodia virtutum, angelicum videlicet praesidium, sicut Isaias de Domini [Col. 0307B] vinea ait: »Et maceriam circumdedit, et circumfodit vineam.« In caverna ergo maceriae moratur, quia praesidio angelorum undique circumdatur, et a tentationibus diaboli custoditur. »Ostende mihi faciem tuam, sonet vox tua in auribus meis, quia vox tua dulcis, et facies tua decora.« Tu (inquit) dilecta mea, quae in lecto contemplationis dulcissime quiescis, veni et ostende mihi faciem tuam; id est a secreto quietis egredere ad publicam actionem, et pulchritudinem bonorum operum tuorum aliis ad exemplum demonstra. »Ostende mihi,« dicit: quasi enim Deo faciem suam ostendit Ecclesia, cum proximis ad utilitatem et profectum per virtutum opera, quantam intrinsecus habeat pulchritudinem, demonstrat. Hoc est quod Dominus dicit in Evangelio, »Videant [Col. 0307C] opera vestra bona, et glorificent Patrem vestrum qui in coelis est.« »Sonet vox tua in auribus meis.« Vox videlicet praedicationis vel divinae laudis, qua alios facias proficere. In auribus enim Domini vox Ecclesiae sonat, cum per praedicationem ex multorum conversione delectatur Deus. Bene autem dicit: »Ostende mihi faciem tuam,« et vox tua non aliena; tuam videlicet faciem mihi ostende, quam in baptismo tibi dedi, quando mundavi te ab omni peccato. »Vox tua, dicit, in auribus meis sonet,« ut ex sincera intentione dilectionis meae procedat, ut non propter aliud praedices nisi propter me.

»Capite nobis vulpes parvulas, quae demoliuntur vineas, nam vinea nostra floruit.« Vox sponsi praecipientis [Col. 0307D] sponsae suae et filiabus Hierusalem, sanctis videlicet doctoribus vel animabus fidelibus. »Capite (inquit) nobis vulpes parvulas.« Vulpes est dolosum animal et fraudulentum, in cavernis et specubus habitans, nec recto, sed tortuoso incedens itinere: ideoque designat haereticos vel schismaticos, qui demoliuntur vineas, hoc est Ecclesiam Dei, plebem videlicet fidelium, lacerare et decipere non cessant. Praecipit ergo ut parvulas vulpes capiant, id est, ut haereticam pravitatem in ipso initio debellare et destruere non cessent, ne robusta facta fortius impugnet. »Nam vinea nostra floruit,« id est Ecclesia per universum mundum flores virtutum emisit. Et nota quia cum superius vineas pluraliter dixerit, [Col. 0308A] modo dicit singulariter, »vinea nostra floruit,« quia ex multis Ecclesiis una est electa Ecclesia.

»Dilectus meus mihi, et ego illi, qui pascitur inter lilia, donec aspiret dies, et inclinentur umbrae.« Vox sponsae, »dilectus meus mihi,« subaudis societur vinculo charitatis et amoris, et ego illi conjungar et consocier vicissitudine mutuae difectionis. Et »dilectus meus,« subaudis det verba exhortationis et divinae promissionis, »et ego,« subaudis ostendam illi faciem meam. Vel etiam dilectus meus dignetur mihi conjungi glutino charitatis, et ego illi conjungar vinculo dignae obedientiae, obtemperans praeceptis ejus qui pascitur inter lilia, hoc est delectatur et jucundatur inter candidas et odoriferas virtutes sanctorum. Et notandum quod superius »lilium« singulariter [Col. 0308B] dicitur, hic vero pluraliter »lilia,« quia multae sunt virtutes sanctorum, una tamen fides est, et una charitas, quibus praecipue Deus delectatur. Sive etiam, »pascitur inter lilia,« hoc est suavissime delectatur inter virgineos choros. Candor enim liliorum recte munditiae virginali comparatur. »Donec aspiret dies,« hoc est donec transeant nubila praesentis vitae, et appareat dies, hoc est veniat claritas sempiternae beatitudinis. Et est sensus, Dilectus meus mihi praestat auxilium, et ego illi dignam praebeo obedientiam, qui virtutibus sanctorum delectatur, quousque transcursa nocte praesentis vitae, in qua per speculum et aenigma cernitur, appareat dies supernae claritatis, ut facie ad faciem videatur.

»Revertere, similis esto, dilecte mi, capreae aut [Col. 0308C] hinnulo cervorum super montes Bethel.« Vox Ecclesiae sponsi sui speciem desiderantis. O dilecte mi, qui de lecto meo me surgere praecipis, et ut tibi faciem meam ostendam hortaris, revertere, hoc est claritatem divinitatis tuae me speculari permitte, et hoc quod mihi perfecte promittis in alia vita, beatitudinem videlicet tuam, in hac adhuc peregrinatione me saltem in figura et aenigmate habere permitte. »Similis esto capreae aut hinnulo cervorum super montes Bethel.« Jam dictum est superius quod capreae campos despiciunt, et ad alta montium enituntur. Christus ergo capreis comparatur, quia secundum carnem resurgens a mortuis, coelorum alta petiit; hinnulus vero cervorum vocatur, hoc est filius antiquorum patrum. Cervi enim sunt patriarchae et prophetae, [Col. 0308D] de quibus Christus carnis duxit originem. Fertur hinnulus hanc habere naturam, ut fervente sole opaca et umbrosa loca requirat, in quibus ab aestu protegatur; sic et Christus in eorum mentibus requiescit, qui rore Spiritus sancti ab aestibus carnalium voluptatum temperantur. Ac si diceret: O dilecte, revertere, hoc est saepius me tua visitatione illustrando laetifica, qui per carnem quam assumpsisti, jam coelorum sublimia penetrasti. Montes autem Bethel mentes sanctorum significant, a terrenis per superna desideria elevatas. Nam Bethel domus consurgens, vel domus vigiliarum, vigiles mentes sanctorum significat, quae ad desideranda superna consurgunt, et ad ea percipienda invigilant. [Col. 0309A] habentes in se Deum habitatorem, qui dicit per Prophetam: »Inhabitabo in illis et inambulabo.« Super ergo montes Bethel dilectus similis est capreae vel hinnulo cervorum, quia illas visitare dignatur quae domus Dei esse student.



CAPUT III.

»In lectulo meo per noctes quaesivi quem diligit anima mea, quaesivi illum, et non inveni.« Vox Ecclesiae de gentibus congregatae. In lectulo (inquit) meo cum adhuc in infidelitatis et ignorantiae tenebris posita essem, quaesivi quem diligit anima mea. Multi enim philosophorum Deum ignorantes, studio tamen summo illum requirebant, per creaturam Creatorem cognoscere volentes; sicut Plato, qui in Timaeo multa de anima disputavit, et sicut Aristoteles, Socrates [Col. 0309B] et caeteri, qui omne vitae suae tempus in studiis exquirendae veritatis expendebant. »Quaesivi illum, et non inveni.« Non enim per mundanam sapientiam Deus cognosci potuit.

»Surgam et circuibo civitatem, per vicos et plateas quaeram quem diligit anima mea. Quaesivi illum, et non inveni.« Exsurgam inde de strato corporis et carnalis delectationis, et circuibo civitatem hujus mundi, maria ac terras peragrando. »Per vicos et plateas quaeram quem diligit anima mea,« hoc est, per lata itinera gradientes hujus saeculi, et suis voluptatibus deditos aspiciam, si forte in illis dilecti mei vestigia aspiciam. Hoc cum de multis dici possit, praecipue tamen in illo eunucho impletum est [Col. 0309C] qui a finibus terrae venit Deum coeli Hierosolymis adorare, quem Philippus invenit, eique Christum in prophetia Isaiae ostendit. Hoc quoque in Cornelio adimpletum est, qui adhuc paganus et ignorans Deum, eleemosynas faciebat, et orationibus vacabat, quem Petrus cum domo sua baptizavit. Et erat adhuc difficultas inventionis, et dicit: »Quaesivi, et non inveni.«

»Invenerunt me vigiles, qui custodiunt civitatem.« Vigiles sunt sancti et caeteri doctores Ecclesiae, qui civitatem, id est sanctam Ecclesiam, custodiunt, et ab insidiis infidelium hostium defendunt. Quos interrogat, »Num quem diligit anima mea vidistis?« Quasi vigiles Ecclesia interrogat, cum intenta aure eorum praedicationem percipit.

[Col. 0309D] »Paululum cum pertransissem eos, inveni quem diligit anima mea.« Pertransire vigiles est eorum dicta et doctrinam diligenter perscrutari. Solemus namque dicere: Transcurri librum legens, vel pertransivi. Cum (inquit) pertransissem eos, inveni quem diligit anima mea. Quia cum sollicita meditatione dicta vel scripta sanctorum requirimus, statim dilectum invenimus, quia Dominum in eorum dogmate reperimus. Potest et sic intelligi: Cum pertransissem eos, inveni quem diligit anima mea, hoc est, cum intellexissem Christum omnem sublimitatem et gratiam superare, tunc inveni quem diligit anima mea, hoc est, tunc vere intellexi quantum ipse a caeterorum sanctorum meritis distet. »Tenui [Col. 0310A] eum, nec dimittam donec introducam illum in domum matris meae et in cubiculum genitricis meae;« hoc est, ardentissima fide et devotione illi inhaesi. »Nec dimittam,« sed in ejus amore et fide perseverabo, »donec introducam eum in domum matris meae, et in cubiculum genitricis meae;« hoc est, donec illum Synagogae, quae est mater mea spiritualiter, praedicem, et eam quoque ad ejus fidem perducam. Hoc fiet in die judicii, quando (ut ait Apostolus) »plenitudo gentium introierit, tunc omnis Israel salvus fiet.« Tantum ergo sibi de charitate sponsi sui Ecclesia promittit, ut etiam se credat Synagogam posse convertere. Quod autem dicit, »Donec introducam illum,« non est putandum quod tunc relictura sit illum, cum in cubiculum matris [Col. 0310B] introduxerit, sed Donec pro sempiterno ponitur, id est semper illi inhaerebo, semper in ejus fide et dilectione perseverabo Tale est in psalmo: Ita »oculi nostri ad Dominum Deum nostrum donec misereatur nostri.« Nunquid postquam nostri misertus fuerit, non erunt oculi ad eum? Utique erunt.

»Adjuro vos, filiae Hierusalem, per capreas cervosque camporum, ne suscitetis neque evigilare faciatis dilectam, quoadusque ipsa velit.« Bis repetitur iste versiculus: nam jam superius dictum est, sed supra ad Ecclesiam primitivam de Judaeis collectam pertinet, hic vero ad Ecclesiam de gentibus congregatam, et amoris vinculo Christo copulatam. Una enim eademque cura est Deo de sanctis, qui vel in circumcisione, vel etiam tempore baptismatis, coruscante [Col. 0310C] gratia Evangelii, illi placuerunt. Quia vero iste versiculus superius expositus est, jam videndum est quare veluti dormientem inducat Ecclesiam, unde et adjurat filias Hierusalem, ne eam excitent, cum paulo superius non dormientem vel quiescentem, sed studio laboriosissimae inquisitionis insistentem, qua sponsum inquirebat, introducat. Si ergo requirebat sponsum, quomodo requiescebat? Sed dulcissimus et suavissimus somnus est Christum quaerere. Dormit ergo Ecclesia, et Christum quaerit, dormit videlicet a desideriis terrenis, ab actibus saeculi, vigilat autem et requirit sponsum, quia ejus contemplationi inhaeret, eum solum desiderat, ad illum pervenire contendit. Adjurat ergo sponsus filias Hierusalem, animas videlicet desideriis supernae patriae [Col. 0310D] inhaerentes, ne illam excitent ab hoc somno suavissimae quietis et contemplationis donec ipsa velit. Somnus autem merito mors appellatur, quia sicut dormiens a visibilibus oculos claudit, et invisibilia contemplatur, ita is qui divinae contemplationi insistit, quasi alienus est et dormit exterioribus, sola spiritualia et coelestitia videt. Nec mirum si amor somnus vocatur, cum in sequentibus mors amor appelletur: »Fortis est ut mors dilectio.« Cum autem dicit: »Donec ipsa velit,« ostendit Ecclesiam de gentibus voluntarie se praeparaturam et ad labores et persecutiones pro Christo perferendas.

»Quae est ista quae ascendit per desertum sicut virgula fumi ex aromatibus myrrhae et thuris et universi [Col. 0311A] pulveris pigmentarii?« Vox filiarum Hierusalem, id est sanctorum primitivae Ecclesiae admirantium pulchritudinem Ecclesiae de gentibus congregatae. »Quae est (inquiunt) ista?« Quae, id est qualis. Quanta laude et admiratione digna, quae non circumcisione mundata, nec adhuc baptismo sanctificata, jam currit ad Deum? »Ascendit (inquit) per desertum.« Hoc dicitur ad imitationem priscae plebis Judaicae, quae liberata de Aegyptia servitute, per desertum mari Rubro transito, venit ad terram repromissionis. Sic et Ecclesia per desertum nationum ascendebat, jam de Aegypto (hoc est, de confusione idololatriae) liberata, et Pharaone, id est diabolo submerso, ut coelesti manna pasceretur, et veram terram repromissionis ingrederetur. »Ascendit (inquit)« ad montes [Col. 0311B] virtutum, vel etiam ad ipsum virtutibus sublevata, qui in psalmo dicit: »Levavi oculos meos in montes,« etc., et alibi: »Ad te levavi oculos meos, qui habitas in coelis.« Montes ipsi sunt patriarchae, prophetae, apostoli et caeteri sancti Dei, qui merito virtutum appellantur montes. Primo enim ad montes, id est ad sanctos sublevat oculos Ecclesia vel anima fidelis, quia illorum doctrinam actusque considerat, illorum exemplo et intercessione muniri gaudet. Postea proficiens, ad ipsum quoque qui fecit montes, audet cordis aspectum dirigere, et dicit: »Ad te levavi oculos meos, qui habitas in coelis,« id est gratanter requiescis in sanctis. »Sicut (inquit) virgula fumi ex aromatibus myrrhae et thuris.« Fumus ex igne nascitur, et mox altiora aeris expetit, donec [Col. 0311C] aspectibus intuentium subtrahatur. Fumus igitur significat sanctum desiderium igne divini amoris perfusum. Nec absurde fumi comparantur virgulae, quia sancta Ecclesia vel anima Deum amans, gracilis est et delicata, disciplinis Spiritus sancti attenuata, non habens grossitudinem carnalium desideriorum. Sive virgulae fumi non sparso fumo comparantur, propter unitatem Ecclesiae, quae in Christo unum est. Unde vero esset ille fumus, ostendit cum subdit: »Myrrhae et thuris et universi pulveris pigmentarii.« Myrrha condiuntur mortuorum corpora, thus vero adoletur in sacrificio Dei: ideoque per myrrham carnis mortificatio designatur, per thus munditia orationum exprimitur. Virgulae ergo fumi, myrrhae et thuris Ecclesia assimilatur, quia sancti mortificatione carnis [Col. 0311D] suae, et orationibus mundo ac simplici corde perfusis, Deo placere student. »Et universi (inquit) pulveris pigmentarii,« id est congerie omnium virtutum. Non autem integra fuisse aromata, sed in pulverem redacta dicuntur, quia sanctorum actiones magna discretione considerandae sunt, et tanquam cribro subtilissimo considerationis eventilandae, ne quid forte in illis aut inconveniens existat, aut per ipsas virtutes adversarius milleformis surripiat, qui callidus per bona etiam consuevit nocere.

»En lectulum Salomonis, sexaginta fortes ambiunt ex fortissimis Israel, omnes tenentes gladios, et ad bella doctissimi. Uniuscujusque ensis super femur suum.« Quo haec dilecta ascenderit, ostenditur [Col. 0312A] cum subditur: »En lectulum Salomonis,« etc. Lectus Salomonis, quamvis superna illius coelestis beatitudinis requies accipi possit, in qua Deus cum suis sanctis requiescit, probabilius tamen praesens accipitur, in qua sancti Dei sopitis tumultibus vitiorum, amplexu Salomonis, id est veri pacifici delectantur. Unde et Psalmista de Christo dicit: »Factus est in pace locus ejus, et habitatio ejus in Sion.« Lectulum ergo Salomonis, id est Ecclesiam Christi, sexaginta fortes ambiunt ex fortissimis Israel. Per sexaginta fortes, ordo electorum intelligitur, qui vel praedicando Ecclesiam muniunt, vel contemplando ad illam supernam beatitudinem pervenire desiderant. Sexagenarius autem numerus ex senario et denario constat. Sexies enim deni, vel decies seni, [Col. 0312B] sexaginta fiunt. Senarius vero perfectionem significat operis, quia sex diebus perfecit Deus opera sua: denarius vero remunerationem et praemium, quod in fine electis dabitur. Unde et hi qui in vineam venerunt, denarium leguntur accepisse. Sexaginta ergo fortes significant (ut dictum est) sanctos doctores, fortes et animo constantes. Additur vero: »Ex fortissimis Israel.« Omnes in Christum credentes, et Christum diligentes, Israel (id est, vir videns Deum) appellantur. Fortissimi vero Israel sunt qui Ecclesiam tueri praedicando, et ab incursibus daemonum vel impugnatione haereticorum defendere noverunt. Hi ergo ambiunt lectulum Salomonis, quia illis commissa est Ecclesia, et ab illis vigilanti cura est custodienda. »Omnes tenentes gladios, et ad bella [Col. 0312C] doctissimi;« tenent enim gladium spiritualem verbi Dei, de quo Apostolus: »Et galeam (inquit) salutis assumite, et gladium Spiritus, quod est verbum Dei.« Ad bella vero sunt doctissimi, quia necesse est ut spiritualis praelii arte instructi sint qui adversus principatus et potestates, adversus mundi rectores tenebrarum harum, contra spiritualia nequitiae in coelestibus bella gerunt. Versutissimus enim ille est hostis, et tanta subtilitate spiritualis naturae, qui etiam temporis longaevitate doctissimus, contra quem sancti bella suscipiunt. »Uniuscujusque ensis super femur suum propter timores nocturnos.« Per femur propagatio sobolis accipitur. Super femur ergo enses habent, quia timore Dei omnes comprimuntur, et coercent motus carnalis voluptatis. Et hoc »propter [Col. 0312D] timores nocturnos,« id est propter occultas insidias maligni hostis, qui in nocte hujus saeculi sanctis maxime qui in Ecclesia praeeminent, insidiatur, ut illis deceptis lectulum Salomonis, id est requiem sanctorum, foedare possit. Et notandum quod superius tenere gladios dicuntur, hic vero super femur ensem habere. Gladios enim tenent, ut adversariis resistant, haereticos et omnes sanae fidei contradicentes confodiant. Super femur ergo enses habent, ut suimet curam gerant, ut fluxus carnalium voluptatum reprimant, ne aliis praedicantes ipsi reprobi efficiantur.

»Ferculum fecit sibi rex Salomon de lignis Libani.« Quod superius per lectum Salomonis, hoc [Col. 0313A] nunc designatur per ferculum, sancta videlicet Ecclesia, in qua velut in lecto requiescunt sancti Dei, et velut in lecto discumbunt ad epulas aeternae satietatis. De lignis Libani fecit Salomon ferculum. Libanus mons est Phoenicis, cujus arbores et proceritate et pulchritudine et durabilitate caeteris praeeminent, ideoque significant sanctos virtutum spe fulgentes et ad aeterna festinantes. Libanus enim candidatio interpretatur, ut dealbatio. Ligna ergo Libani sunt sancti candidati et dealbati in baptismo, et exornati omni virtutum pulchritudine.

»Columnas ejus fecit argenteas.« Per columnas doctores ejusdem Ecclesiae significantur, qui eam verbo et exemplo sustinent ac roborant. Unde in Actibus apostolorum: »Jacobus, et Joannes, et Cephas, [Col. 0313B] qui videbantur columnae esse.« Hae columnae sunt argenteae, quia nitore coelestis eloquii refulgent. »Eloquia enim Domini casta,« etc. »Reclinatorium aureum, ascensum purpureum.« Per reclinatorium aureum, requies aeterna accipitur, quae sanctis in Ecclesia repromittitur, ad quam tamen ascensus est purpureus. Purpureus ascensus est passio Christi, quia purpura colorem sanguinis imitatur. Ascensu ergo purpureo ad reclinatorium pervenitur, quia illi ad aeternarum epularum discubitum et ad supernae quietis requiem veniunt, qui in praesenti passionem Redemptoris sui digne venerari et imitari satagunt. »Media charitate constravit propter filias Hierusalem.« Media charitate constravit, quia omnibus fidelibus suam charitatem Christus commendavit, [Col. 0313C] patiendo pro nobis, et requiem nobis praeparando, juxta quod Apostolus dicit: Commendat autem Deus suam charitatem in nobis, quoniam cum adhuc peccatores essemus, pro nobis Filium suum in mortem tradidit. Aliter: Per columnas argenteas, apostoli et apostolici viri designantur; per reclinatorium aureum, doctorum ordo, qui cum ineffabilia aeternae vitae repromittunt, utique nos suaviter requiescere faciunt. Et hoc reclinatorium bene aureum dicitur, quia ineffabile est illud praemium quod sancti exspectant. In rebus enim caducis nihil pretiosius est auro. Per ascensum vero purpureum, ordo signatur martyrum, qui passionem Christi imitati, pro illo suum sanguinem fuderunt. Sed quid nos faciemus, dicit beatus Gregorius, qui nullius meriti sumus? Non [Col. 0313D] inter doctores, non inter martyres locum nos habere videmur. Sequitur: »Media charitate constravit.« Habeamus ergo charitatem, qua media hujus ferculi constrata sunt, quae et idcirco latum mandatum vocatur, quia omnibus suis observatoribus aeternam salutem parat. Hanc efficaciter teneamus, et per hanc salvabimur. Et hoc propter filias Hierusalem, hoc est, propter animas simplices, et nullius sibi virtutis conscias, quae quanto magis fragilitatis sibi sunt consciae, tanto amplius Salvatorem et Redemptorem suum diligere satagunt.

»Egredimini et videte, filiae Sion, regem Salomonem in diademate, quo coronavit eum mater sua in die desponsionis illius et in die laetitiae cordis ejus.« [Col. 0314A] Vox Ecclesiae invitantis animas fidelium ad intuendum quam mirabilis et speciosus sit sponsus ejus. Filiae namque Sion Ecclesiae sunt, quae et filiae sunt Hierusalem, sanctae videlicet animae supernae illius civitatis cives, quae et perpetua cum angelis pace fruuntur, et per contemplationem gloriam Domini speculantur. Egredimini (inquit) o filiae Sion, hoc est exite de turbulenta hujus saeculi conversatione, ut mente expedita eum quem diligitis contemplari possitis. Et videte (inquit) regem Salomonem, hoc est, verum pacificum Christum, »in diademate quo coronavit eum mater sua.« Ac si diceret: Considerate Christum pro vobis carne indutum, quam carnem de carne Virginis matris suae assumpsit. Diadema namque vocat carnem, quam Christus assumpsit [Col. 0314B] pro nobis, in qua mortuus destruxit imperium mortis, in qua etiam resurgendi nobis spem contulit. De hoc diademate Apostolus ait: Vidimus Jesum per passionem gloria et honore coronatum. Mater vero sua eum coronasse dicitur, quia virgo Maria illi de sua carne carnis materiem praebuit. »In die desponsionis ejus,« hoc est, in tempore incarnationis, quando sibi Ecclesiam conjunxit non habentem maculam aut rugam, vel quando Deus homini conjunctus est. »Et in die laetitiae cordis ejus.« Laetitia enim et gaudium Christi, salus et redemptio humani generis est, juxta quod in Evangelio multos ad fidem suam cernens confluere, in illa (inquit evangelista) hora exsultavit, et dixit: »Confiteor tibi, Pater coeli et terrae, quia abscondisti haec a sapientibus et [Col. 0314C] prudentibus, et revelasti ea parvulis.« Et in Evangelica parabola inventa ove, convocavit amicos, dicens: »Congratulamini mihi.« Potest hoc et simpliciter totum ad passionem Christi referri juxta litteram. Praevidens etiam Salomon in spiritu passionem Christi, longe ante praemonebat filiam Sion, id est plebem Israeliticam, »Egredimini,« inquiens, »et videte regem Salomonem,« id est Christum, »in diademate,« id est in spinea corona, »quo coronavit eum mater sua,« Synagoga, »in die desponsionis ejus,« quando videlicet sibi conjunxit Ecclesiam; »et in die laetitiae cordis ejus,« quo gaudebat per suam passionem redimi mundum de diabolica potestate. Egredimini ergo, hoc est, exite de tenebris infidelitatis, et videte (hoc est, mente [Col. 0314D] intelligite) quia ille qui ut homo patitur, verus est Deus: vel etiam egredimini extra portam civitatis vestrae, ut eum in Golgotha monte crucifixum videatis.



CAPUT IV.

»Quam pulchra es, amica mea, quam pulchra es et decora.« Vox Christi. Bis repetit, »quam pulchra es,« in opere videlicet et praedicatione. In opere, quia nihil foedum, nihil oculis meis indignum agis; in praedicatione, quia ad considerandum incarnationis meae mysterium, etiam sodales tuas Hierusalem invitare non cessas. »Oculi tui columbarum.« Per oculos intelligitur acumen sensuum spiritualium, [Col. 0315A] quibus divina et sempiterna contemplatur Ecclesia. Columbae autem oculi Ecclesiae comparantur propter spiritualem gratiam, quia Spiritus sanctus in specie columbae apparuit. Sequitur: »Absque eo quod intrinsecus latet;« id est absque supernae illius retributionis gloria quam in fine saeculi es perceptura, quam etsi in praesenti per fidem contempleris, latet tamen intrinsecus: nec enim in praesenti videri potest, sed in futuro perficietur. »Capilli tui sicut greges caprarum, quae ascenderunt de monte Galaad.« Per capillos Ecclesiae, subtiles Ecclesiae cogitationes accipiuntur, quibus temporalia plerumque disponuntur. Comparantur vero gregibus caprarum, quia haec animalia munda sunt, et in rupibus sive in excelsis locis resupina pascuntur; quia cogitationes sanctorum [Col. 0315B] etsi pro corporali necessitate in temporalibus fiunt, tamen ab aeternorum intentione non discedunt, et in ipsa etiam cura, quam necessitati corporeae impendunt, quasi coelum semper intuentur. Possumus etiam per oculos, doctores Ecclesiae et praedicatores accipere, qui in corpore, cui caput Christus est, summum locum tenent, et coelestia ac spiritualia prae caeteris membris vident. Per capillos vero, innumeram multitudinem simplicium fidelium, in laicali ordine constitutorum, quae etsi minus vident spiritualia, sua tamen multitudine et numerositate magnum decus praestant Ecclesiae. Et bene gregibus comparantur caprarum. Capra peccatoribus convenit, per quod plebes fidelium actionibus saeculi deditae, quae sine peccato agi non possunt, intelliguntur. Bene [Col. 0315C] autem sequitur: »Quae ascenderunt de monte Galaad.« Galaad acervus testimonii interpretatur juxta litteram, ideo quia cum Jacob rediret de Mesopotamia, persecutus est eum Laban, et die tertia reperit eum, ibique in testimonium mutui foederis acervum lapidum erexerunt. Mystice, acervus testimonii Christus est, in quo multitudo consistit omnium sanctorum, qui sunt lapides vivi, adhaerentes illi vero lapidi de quo Petrus dicit: »Ad quem accedentes lapidem vivum, et ipsi tanquam lapides vivi superaedificamini.« Greges ergo caprarum de monte Galaad ascenderunt, quia sanctorum multitudines ad excelsa virtutum conscendunt, et Christi doctrinam ac praecepta in omnibus sequi satagunt.

»Dentes tui sicut greges tonsarum ovium, quae [Col. 0315D] ascenderunt de lavacro.« Sicut per capillos Ecclesiae innumerabilis multitudo simplicium fidelium intelliguntur, ita et per dentes Ecclesiae doctores intelliguntur: dentibus enim cibos commolimus. Et sancti doctores bene dentibus conformantur, quia spirituales cibos, quos simplices capere nequeunt, ipsi quodammodo exponendo comminuunt. Deus Ecclesiae praecipue erat Petrus, cui dictum est in visione: »Surge, occide et manduca.« Ac si diceretur: Eos quos ad fidem convertis, occide ab eo quod sunt, ut desinant esse peccatores; et manduca, hoc est transforma in corpus Ecclesiae. Bene autem hi dentes ovibus tonsis et lavacro lotis comparantur. Solent enim oves post tonsionem currenti aqua [Col. 0316A] ablui, ne illotus sudor corpori adhaerescat, et scabiem generet. Tonsi enim sunt sancti doctores et magistri Ecclesiae, qui et lavacro baptismi abluti sunt; et vellera, id est facultates et substantias suas pro Christo amiserunt. Omnibus quidem fidelibus convenit quod dicit: »Quae ascenderunt de lavacro,« nullus enim sine lavacro baptismi fidelis esse potest. Non autem omnibus tonsio convenit, quia non omnes ita sunt perfecti, ut sua pro Christo valeant amittere, sed illis specialiter hoc congruit qui secundum verbum Domini vendunt omnia sua, et dant pauperibus, et nudi atque expediti sequuntur Christum. Tales ergo sunt dentes Ecclesiae sanctae, id est praedicatores et magistri ejus, oves per innocentiam abluti baptismo, voluntaria paupertate [Col. 0316B] et rerum sponsione gaudentes. Sequitur: »Omnes gemellis fetibus, et sterilis non est inter eas.« Quia gemina charitate et dilectione Dei et proximi praeeminent, et hanc observari docent, vel etiam quia fidem et operationem praedicant. Et sterilis non est in eis, nullus videlicet alienus bonis operibus.

»Sicut vitta coccinea labia tua, et eloquium tuum dulce.« Per labia Ecclesiae sancti praedicatores accipiuntur qui et per dentes figurantur. Coccus autem sanguinis vel ignis habet speciem. Labia ergo Ecclesiae (id est sancti praedicatores) vittae coccineae comparantur, quia passionem Christi assidue praedicant, qui pro nostra redemptione sanguinem suum fudit, sive vittae coccineae assimilantur, quia praedicatores ardent dilectione, diligentes eos [Col. 0316C] quibus verba impendunt, et etiam a quibus mala patiuntur. Ad hoc etiam pertinet, quod Spiritus sanctus in linguis igneis apparuit, quia loquentes et ardentes fecit apostolos, ardentes dilectione, loquentes praedicatione. Et bene vitta coccinea dicitur. Vitta enim capillos ligat et constringit, et sancti doctores sua praedicatione ad unitatem fidei et dilectionis multitudinem fidelium in Ecclesia nectunt, et in unum decorem redigunt. Possunt etiam per capillos subtiles cogitationes mentis accipi. Vitta ergo coccinea crines ligamus, quando cogitationes nostras disciplina timoris Dei constringimus et coercemus. »Et eloquium tuum dulce.« Dulce est eloquium Ecclesiae, cum sancti doctores vel passionem sui Redemptoris ad memoriam reducunt, [Col. 0316D] et praedicant quantum Deus hominem dilexerit, vel etiam cum coelestia praemia auditoribus annuntiant. »Sicut fragmen mali Punici, ita genae tuae, absque eo quod intrinsecus latet.« Per genas superius diximus Ecclesiam figurari. Nam cum verecundamur, rubor sanguinis in genis effunditur. Malum autem Punicum rubicundum habet corticem, interius vero multitudine granorum plenum est: unde et malum granatum vocatur. Per fragmen ergo mali Punici, memoria ejusdem passionis Dominicae accipitur, quae et in cocco superius figuratur. Solet enim una res diversis exprimi figuris. Genae ergo Ecclesiae fragmini mali Punici comparantur, quia sancti doctores venerabiliter agunt memoriam passionis [Col. 0317A] Redemptoris sui, nec erubescunt crucem ejus, imo gloriantur, dicentes cum Apostolo: »Mihi autem absit gloriari nisi in cruce Domini nostri Jesu Christi;« et alibi Apostolus ad discipulum suum scribens: »Noli (inquit) erubescere crucem Christi, neque me vinctum ejus.« Bene autem genae non integro malo Punico, sed fragmini comparantur. Malum enim Punicum cum frangitur, exterius rubor, interius candor apparet. Sic et sancti praedicatores cum passionem Christi annuntiant, quasi rubor est exterius; cum vero quanta utilitas nostrae redemptionis inde provenerit, et quod homo per passionem Christi non solum a peccatis justificari, sed etiam quod divinum consortium meruerit, demonstrant, quasi candidum est quod intrinsecus latet. Possunt [Col. 0317B] etiam per genas Ecclesiae martyres figurari, qui rubicundi sunt effusione sanguinis sui veluti malum Punicum. Sed fracto malo Punico, candor interius apparet, quia post mortem miraculis coruscant.

»Sicut turris David collum tuum, quae aedificata est cum propugnaculis.« Collum sanctae Ecclesiae praedicatores sancti et doctores ejus sunt. Iidem enim hic designantur per collum, qui superius per oculos vel per dentes; sancti videlicet praedicatores, qui veluti colla acceptos verbi cibos nutriendo corpori transmittunt, et vocem praedicationis divinae auditoribus proferunt. Vel etiam sancti doctores per collum signantur, quia sicut per collum caput et caetera membra corpori conjunguntur, ita sancti doctores quasi mediatores sunt inter Christum et reliquos [Col. 0317C] quos instruunt fideles, et quasi Christum corpori suo, id est Ecclesiae conjungunt. Hoc autem collum turri David comparatur. David, qui interpretatur manu fortis vel visu desiderabilis, Christum significat. Et tota quidem Ecclesia, civitas David, id est magni regis Christi est, qui est manu fortis, quoniam diabolum devicit, juxta quod Psalmista dicit: »Dominus fortis et potens, Dominus potens in praelio.« Est et visu desiderabilis, quia (ut Apostolus dicit) in eum desiderant angeli prospicere. Turris autem civitatis hujus illi sunt qui vel scientia vel operationis perfectione caeteris praeeminent. »Quae aedificata est cum propugnaculis.« Propugnacula sunt sanctarum Scripturarum divinarum sacramenta, de quibus veluti jacula procedunt, quibus adversariae [Col. 0317D] repelluntur potestates. »Mille clypei pendent ex ea, omnis armatura fortium.« Mille clypei intelliguntur innumera defensionis divinae praesidia, quibus sancta vallatur et defenditur Ecclesia. »Omnis armatura fortium,« id est instructio vel sanctae operationis vel divinae praedicationis. Et bene collum Ecclesiae, hoc est, praedicatores et doctores turri David comparantur, quia semper quasi in bello sunt, pro defensione sanctae Ecclesiae pugnantes.

»Duo ubera tua sicut duo hinnuli capreae gemelli.« Duo ubera Ecclesiae eosdem significant sanctos doctores. Nec mirum quod una eademque res diversis figuratur modis. Sancti enim doctores oculi sunt, quia vitae vias quas ingredi debeant, subjectis [Col. 0318A] demonstrant; dentes sunt, quia cibos divinarum Scripturarum molunt et comminuunt ut mandi possint; collum sunt, quia caput et membra, hoc est Christum et Ecclesiam, conjungunt. Ipsi ergo doctores sunt et ubera Ecclesiae, quia parvulos et simplices fideles lacte verbi Dei nutriunt, juxta quod Apostolus simplicioribus loquens, dicit: »Non potui vobis loqui tanquam spiritualibus, sed quasi carnalibus et parvulis in Christo lac vobis potum dedi, non escam.« Et bene non absolute ubera, sed cum additamento dicit, »duo ubera,« cum femina neque plus neque minus habeat quam duo ubera, quia nimirum sancti doctores parvulos ex utroque populo, Judaico videlicet et gentili, lacte verbi Dei nutriunt. Nam et Paulus de seipso dicit: »Qui operatus est Petro [Col. 0318B] in apostolatu circumcisionis, operatus est et mihi inter gentes.« Et apte duo ubera, sicut duo hinnuli gemelli capreae esse dicuntur, quia videlicet fetus sunt et filii Salvatoris nostri Jesu Christi, qui superius per capreas designatus est: haec enim animalia et acutissime vident, et nimia velocitate altiora conscendunt. Sic et Christi doctores quae agenda sunt et ipsi vident, et aliis monstrant, et despectis terrenis ad superna nituntur. »Qui pascuntur in liliis,« hoc est, delectantur purissimis et nitidissimis sensibus Scripturarum.

»Donec aspiret dies,« hoc est, dies illa aeterna veniat, quam desiderabat Psalmista, dicens: »Melior est dies una in atriis tuis super millia;« »et inclinentur umbrae,« hoc est, transeant moerores et perturbationes [Col. 0318C] hujus saeculi. »Donec aspiret dies,« id est oriatur dies. Apparebit enim dies, id est orietur, quando verus ille sol justitiae, id est Christus, apparebit; et tunc inclinabuntur umbrae, hoc est, omnia nubila moeroris et tenebrae praesentis saeculi pertransibunt. Sed et si ipsam litteram velimus aspicere, pulchre expressit ortum diei et noctis. Nam nox nihil est aliud nisi umbra terrae, quae sole descendente consurgit. Sole autem iterum super terras ascendente, inclinantur umbrae, id est cadit nox. Pascuntur ergo in liliis donec aspiret dies et inclinentur umbrae, quia sanctorum doctorum in praesenti tantum vita necessaria est praedicatio et doctrina: nam in alia vita, postquam apparuerit aeterna dies et finita fuerit nox praesentis saeculi, non [Col. 0318D] necesse erit doceri aliquem, quia omnes, revelata facie, gloriam Domini contemplabuntur. Unde et Dominus per Prophetam dicit: Non docebit vir fratrem suum dicens, Cognosce Dominum; omnes enim cognoscent me a minimo usque ad maximum. »Vadam ad montem myrrhae et ad collem thuris.« In myrrha, carnis mortificatio, vel passionum pro Christo tolerantia; in thure vero, sanctarum orationum devotio accipitur. Mons ergo myrrhae et collis thuris mentes sanctorum sunt, excelsae per contemplationem. Promittit ergo sponsus se ad montem myrrhae venturum, et ad collem thuris, quia illas mentes sua visitatione visitare dignatur, quae membra sua cum vitiis et concupiscentiis mortificant, [Col. 0319A] quae etiam seipsas per sanctarum orationum studia gratum Deo sacrificium faciunt.

Tota pulchra es, amica mea, et macula non est in te.« Vox sponsi ad amicam suam sponsam. »Tota pulchra es.« Omni (inquit) ex parte nullam recipis maculam neque rugam. Non enim soli doctores vel perfecti quique pulchri sunt ante oculos Dei, qui summa scientia et contemplatione praeeminent, sed etiam simplices quique fideles, qui recta fide et bonis operibus exornantur, pulchri in oculis sponsi habentur. Nam ut Psalmista dicit, »benedixit omnibus qui timent Dominum, pusillis cum majoribus;« ideo dicit: »Tota pulchra es,« non pars tua. Hoc ideo dicimus, non quod aliquis in praesenti vita sine peccato esse possit, cum scriptum sit: »Nemo est super [Col. 0319B] terram sine peccato, nec infans unius diei;« sed ideo quia fides perfecta et coeleste desiderium omnem abstergit maculam levioris peccati: non enim de gravibus nunc ratio est, quae qui committunt, jam sponsa Christi non sunt, nec ullam habent particulam hujus sanctae pulchritudinis. Hinc est quod Joannes dicit: Qui natus est ex Deo, non peccat, subaudis peccato ad mortem, non quod levi peccato quis careat, sine quo vita ista non ducitur. Tota ergo pulchra est Ecclesia, in quantum se castam et immunem ab omni peccato custodit. Si quando autem levi peccato fuscatur, cita poenitudine et fide recta ad coeleste desiderium in ea prisca pulchritudo reparatur.

»Veni de Libano, sponsa mea, veni de Libano, [Col. 0319C] veni.« Libanus mons est Phoenicis. Interpretatur autem ex Hebraeo dealbatio vel candidatio, ex Graeco autem thus interpretatur. Unde et supra, ubi loquitur: »Vadam ad montem myrrhae et ad colles thuris,« collis habetur Libani. Vocat ergo sponsus sponsam suam candidatam baptismate, dealbatam nitore omnium virtutum, flagrantem studio sanctarum orationum. Vocat eam ut veniat, id est ut in virtutibus proficiat. Non solum vocat Deus animam, quando eam a vinculis carnis exutam ad coelestia praemia ducit, sed etiam per internam inspirationem ut in virtutibus proficiat hortatur. Quot enim in virtutibus sancti proficiunt, quasi tot passibus ad Deum tendunt, et tertio dicit, »veni,« quia vult eam perfectam esse in cogitatione, locutione et opere. Vel [Col. 0319D] vocat eam primo, ut ad se veniat per fidem; vocat secundo, ut dignam coelestium praemiorum retributionem jam liberata a corpore accipiat; vocat tertio, ut in die generalis resurrectionis jam sumpto corpore, duplici stola perpetuo ornata gaudeat. »Coronaberis de capite Amanam, de vertice Sanir et Hermon, de cubilibus leonum, de montibus pardorum.« Amana ipsum dicunt esse montem Ciliciae Amanum, qui et Taurus appellatur. Sanir vero et Hermon montes sunt Judaeae, in quibus leones et pardi feruntur habitare. Per hos autem montes, saeculi potestates, reges videlicet et principes, intelliguntur, qui veluti montes in superbia extolluntur, et malignis spiritibus quasi leonibus et pardis cubilia praebent. [Col. 0320A] Maligni enim spiritus leones vocantur propter superbiam, pardi propter ferocitatem, vel etiam propter mille artes nocendi, quia pardus varium animal est. De his ergo montibus coronatur Ecclesia, quando principes saeculi ad fidem Christi convertuntur, et non solum propter suas virtutes, sed etiam propter talium conversationem et salutem remuneratur Ecclesia. Potest et hoc in praesenti accipi: Nam coronatur Ecclesia de vertice horum montium, quando subjectis principibus catholicae fidei, Ecclesia, quae antea premebatur, coronatur et gloriatur in Christo, sicut factum est tempore Constantini, quando illo converso mirabiliter glorificata est Ecclesia. Coronatur et de cubilibus leonum, et montibus pardorum, quando superbos et quosque saevos ac dolosos [Col. 0320B] convertit, et pro illorum quoque conversione aeterna praemia recipit.

»Vulnerasti cor meum, soror mea sponsa, vulnerasti cor meum.« Sponsam et sororem suam, sanctam dicit Ecclesiam, quae et sponsa est, quia eam sibi Christus incarnatus despondit, eamque emundatam sordibus peccatorum, dote Spiritus sancti sibi conjunxit. Soror vero est, quia propter eam incarnatus, frater ejus fieri dignatus est, sicut resurgens a mortuis dixit mulieribus: »Ite, nuntiate fratribus meis.« Cum ergo dicit vulneratum se cor habere, magnitudinem amoris expressit, quo sanctam suam diligit Ecclesiam. Affirmat autem hoc iterans et inculcans, »Vulnerasti cor meum,« ut tali iteratione quantum Ecclesiam suam diligit, ostendat. Qua autem [Col. 0320C] re vulneratum sit, subjungendo demonstrat: »In uno oculorum tuorum, et in uno crine colli tui.« Per oculos Ecclesiae, superius spirituales sensus vel doctores sanctos accipiendos esse diximus. Per crines vero, multitudines subjectarum plebium, quibus sancta decoratur Ecclesia. Et est sensus: Cum tota sis pulchra, o Ecclesia, et cum te ob multa diligam, praecipue tamen nitor spiritualium sensuum et doctorum tuorum sinceritas me delectat; simplicitas etiam subjectarum plebium, quae pie et fideliter verbis doctorum obtemperant. Bene autem cum superius pluraliter dixit oculos et capillos, hic singulariter dicit in uno oculo et in uno crine, ut per hoc unitas sanctorum doctorum exprimatur. Unitas est enim coelestis doctrinae, quam subjectis impendunt. »Unus [Col. 0320D] enim Dominus, ut Apostolus dicit, una fides, unum baptisma,« necnon et una devotio subjectorum fidelium. Potest et hoc quod dicit, »vulnerasti cor meum,« de passione Christi accipi:« Vulnerasti cor meum, id est tuo amore fecisti ut ego in cruce vulnerarer. Notandum vero quod dicit, »in uno crine colli tui:« Per collum enim diximus doctores significari, et crinis Ecclesiae collo adhaeret, quo subjectae plebes a sanctis doctoribus nutriuntur, et eorum sanae doctrinae inhaerent, ac secundum illorum praecepta vivere satagunt.

»Quam pulchrae sunt mammae tuae, soror mea sponsa.« Per mammas superius eosdem doctores diximus figurari, qui et per oculos designantur; nam [Col. 0321A] sancti doctores mammae sunt, id est simplici doctrina humiles nutriunt; oculi sunt, cum summa quaeque et coelestia praedicant. Ait ergo: »Quam pulchrae sunt mammae tuae, soror mea sponsa; id est, quam pulchri sunt doctores tui, quoniam sermo illorum et eloquio praeeminet, et pondere sensuum pretiosus est. »Pulchriora sunt ubera tua vino.« Hic versiculus jam superius expositus est, ubi dicitur: »Meliora sunt ubera tua vino.« Et hoc notandum quod Ecclesia superius ubera sponsi sui laudavit dicens: »Meliora sunt ubera tua vino,« nunc vero vicissim sponsus sponsae suae ubera extollit, ut per hoc unitas Christi et Ecclesiae commendetur. Christus enim caput est, et Ecclesia corpus ejus: praecellit enim initium praedicationis evangelicae legalem sententiam. »Et odor unguentorum tuorum super [Col. 0321B] omnia aromata.« Unguenta Ecclesiae sunt doctrinae coelestis charismata, vel etiam fama virtutum, quae de Ecclesia fragrat; aromata vero intelliguntur legales observationes. Super aromata ergo est odor unguentorum Ecclesiae, quia fama evangelicae perfectionis transcendit omnem laudem legalis observationis.

»Favus distillans labia tua, sponsa.« Favus est mel in cera. Mel autem in cera est spiritualis intelligentia in littera. Labia ergo Ecclesiae favus distillans vocantur, quia sancti doctores, qui per labia designantur, spiritualia documenta proferunt instruendis fidelibus. Nec solum favus, sed etiam distillans vocantur Ecclesiae labia. Distillat enim favus, cum [Col. 0321C] mellis copia exuberans jam non potest cereis capsulis contineri. Recte ergo divina Scriptura favus distillans vocatur, quia multipliciter intelligitur et variis sensibus exponitur, nunc juxta litteram, nunc juxta allegoriam, nunc juxta moralitatem, nunc juxta anagogen, id est superiorem sensum. »Mel et lac sub lingua tua.« Lac parvulis convenit, ideoque per lac designatur simplex doctrina, qua initium credentium imbuitur; mel vero, quod de rore coeli confici creditur, coelestem et spiritualem doctrinam significat, quae perfectis et instructis convenit. Sub lingua ergo Ecclesiae mel et lac est, quia aliquando coelestia mysteria perfectis, aliquando rudibus plana et simplicia annuntiant. »Et odor vestimentorum tuorum sicut odor thuris.« Vestimenta Ecclesiae sunt bonorum [Col. 0321D] operum ornamenta, juxta quod Joannes in Apocalypsi dicit: »Byssinum enim justificationes sanctorum sunt.« Et in Job dicitur: »Justitia indutus sum, et indui me sicut ornamento et diademate, judicio meo.« Thure autem diximus sanctarum orationum munditiam designari. Vestimenta ergo Ecclesiae thuri comparantur, quia omnia opera Ecclesiae quasi orationes sunt. In cunctis enim quae agit semper Dominum deprecatur, et tali modo impletur illud quod Dominus dicit: »Oportet semper orare.« Nec semper ante Dominum hoc aliter impleri potest, nisi tota nostra vita et conversatio talis sit ut in conspectu Dei oratio deputetur. Thus arbor est Arabiae, cortice et folio lauro similis, succum amygdalae modo [Col. 0322A] emittens, qui bis in anno colligitur, in autumno et vere. In autumnali collectione praeparantur arbores, incisis corticibus flagrantissimo aestatis ardore, ac sic prosiliente spuma pingui, quae concreta densatur, ubi natura loci poscat, tegete palmea excipiente. Quod in arbore haesit, ferro depectitur, ideoque videtur corticeum esse purissimum, id est candidum thus. Secunda vindemia est vere, ad eam hieme incisis corticibus, rubrum hoc exit, nec comparandum priori. Creditur et novellae arboris candidius esse, sed veteris odoratius. Quod ex eo rotunditate guttae pependit, masculum vocamus; guttam concussu elisam, mannam vocamus.

»Hortus conclusus soror mea sponsa, hortus conclusus, fons signatus.« Sororem et sponsam suam [Col. 0322B] Ecclesiam dicit, quam ex ancilla sororem sibi esse constituit, et dote Spiritus sancti pigneratam sibi sponsam effecit. Haec ergo Ecclesia hortus est, quia spiritualium virtutum germina profert, quae in consequentibus aromatum vocabulis designatur. Conclusus vero hortus est iste, quia sancta Ecclesia Redemptoris Domini sui adjutorio munita est, et praesidio angelicarum virtutum vallata, nullis malignorum spirituum patet insidiis. Haec ipsa Ecclesia est fons signatus. Fons ideo, quia doctrinae coelestis fluentis manat, quibus omnes in Christo credentes a peccatis lavat, et veritatis scientia potat. Signatus vero fons est iste, quia evangelicae veritatis signaculo munitus est, ita ut neque haeretici, neque maligni spiritus fidem catholicam violare aut irrumpere valeant. [Col. 0322C] Hic hortus, vel hic fons (id est Ecclesia) primum in parvo Judaeae locello plantatus vel exortus est, deinde per universum mundum disseminata praedicatione, areolas suas vel rivulos suos emisit. Unde sequitur:

»Emissiones tuae paradisus malorum Punicorum cum pomorum fructibus.« Emissiones Ecclesiae (ut dictum est) incrementa sunt fidei et disseminatio praedicationis. Quae emissiones paradisus sunt. Paradisus Graece, hortus Latine, quia illa primitiva Ecclesia, quae in Judaea quasi hortus fuit, per universum mundum multos hortos, id est Ecclesias emisit. Mala autem Punica, quae rubicundum habent corticem, eos significant qui non solum generali baptismo [Col. 0322D] sanctificati sunt, verum etiam proprio sanguine in passione baptizati, martyres effecti sunt. Fructus vero pomorum opera significant virtutum, sive eos qui ipsas virtutes opere exercent. Emissiones ergo Ecclesiae paradisus malorum Punicorum fuerunt, quia primum locum in Ecclesia post apostolos martyres obtinerunt, qui ipsam Domini passionem patiendo imitari studuerunt, quamvis generaliter omnis multitudo paradisus malorum Punicorum possit accipi, qui mala Punica sunt, quia passionem sui Redemptoris semper in memoria retinent. Et sicut malum Punicum intra unum corticem multitudinem continet granorum, ita in Ecclesia multitudo fidelium intra fidem Dominicae passionis continetur. Hinc [Col. 0323A] Apostolus dicit: »Quotquot baptizati estis in Christo Jesu, in morte ipsius baptizati estis.«

»Cypri cum nardo, nardus et crocus, fistula et cinnamomum cum universis lignis Libani.« Cyprus arbor est aromatica, semen simile coriandri habens, id est album et sublucidum, quod oleo coquitur, et inde exprimitur, quod cyprus vocatur, unde regium unguentum paratur. Legimus in Exodo quod manna erat quasi semen album coriandri. Cyprus ergo et manna unam habent significationem. Significant enim gratiam coelestem, tanquam manna de coelestibus venientem. Cyprus ergo in horto Ecclesiae nascitur, cum fideles quique docentur gratiam coelestem omnibus praeferre, et per illam salutem sperare. Nemo enim suis virtutibus, sed sola gratia [Col. 0323B] Dei salvari potest. Nardus typus est Dominicae passionis. Unde et Maria nardo pistica caput et pedes Jesu unxit. Nardus ergo in horto Ecclesiae est, cum sancti quique memoriam Dominicae passionis venerantur, eique gratias agunt, quod intantum eos dilexerit, ut pro eorum salute et liberatione mortem susciperet. »Nardus et crocus.« Crocus aurosi coloris habet florem, ideoque significat charitatem. Sicut enim aurum inter omnia metalla pretiosius est, ita charitas inter omnes virtutes primatum tenet, dicente Apostolo: »Nunc autem manent fides, spes, charitas, major autem his est charitas.« Cum nardo ergo crocus in horto Ecclesiae nascitur, cum membra Christi, hoc est, fideles quique charitatem Dei et proximi efficaciter tenere student. Crocus autem [Col. 0323C] fertur ignitas febres refrigerare, sic vera charitas ardorem concupiscentiae saecularis refrigerat, et dilectionem Dei et proximi in mente accendit.« Fistula et cinnamomum.« Fistula brevis est arbuscula, quae et casia vocatur, cortice purpureo. Significat sanctos in Ecclesia, humilitate et patientia praecipuos, pauperes videlicet spiritu, quorum est regnum coelorum. Purpureus autem cortex significat similitudinem passionis Christi, quam illi qui in vera humilitate fundantur, in corde semper retinentes imitari satagunt. Cinnamomum et ipsa brevis est arbuscula, sed mirae virtutis et odoris, ideoque profectum designant humilitatis, quae et per fistulam desigantur. Fistula ergo et cinnamomum in Ecclesia sunt, cum sancti Dei humilitatem et patientiam [Col. 0323D] et in corde veraciter tenent, et foris aliis ostendunt. Quod autem fistula rubicundum habet corticem, cinnamomum vero cinereum habet colorem, significat quia sancti Dei quanto plus memores passionis Redemptoris sui, tanto in oculis suis viliores et despectiores sunt, dicentes cum Abraham: »Loquar ad Dominum meum, quamvis sim cinis et pulvis;« et cum Job: »Idcirco me reprehendo, et ago poenitentiam in favilla et cinere.« »Cum universis lignis Libani.« Ligna Libani pulchritudine et proceritate ac robore preaeminent, ideoque significant doctores et perfectos quosque in Ecclesia, de quibus superius domus Ecclesiae legitur facta, dicente eadem Ecclesia: Tigna domorum nostrarum cedrina, [Col. 0324A] laquearia nostra cypressina,« quia videlicet sancti doctores praedicatione sua Ecclesiam muniunt. Cum fistula ergo et cinnamomo universa ligna Libani in horto Ecclesiae memorantur, quia sive humiles et patientes, sive perfecti quique doctores eamdem fidem habent in Ecclesia, et eamdem beatitudinem exspectant. »Myrrha et aloe cum omnibus primis unguentis.« Myrrha arbor est cujus succus stacte dicitur, tantae virtutis, ut quidquid de eo tactum fuerit, ab omni putredine et vermibus servetur illaesum. Aloe arbor est suavissimi odoris, adeo ut vice thymiamatis altaribus adoleatur. Habet vero succum amarissimum, resistentem putredini et vermibus. Hinc et in passione Domini Nicodemus detulisse dicitur mixturam myrrhae et aloes quasi libras [Col. 0324B] centum. Per has ergo arbores designatur carnis continentia et castimonia. Nam putredo luxuriam solet designare, juxta quod Propheta de quibusdam dicit: »Computruerunt jumenta in stercore suo.« In horto ergo Ecclesiae sunt myrrhae et aloe, hoc est, mentes coelestes et omnis corruptionis immunes, audientes ab Apostolo: »Pacem sectamini cum omnibus et castimoniam, sine qua nemo videbit Deum.« »Cum omnibus primis unguentis.« Prima unguenta quid melius quam charitas intelliguntur? de qua Apostolus dicit: »Adhuc excellentiorem viam vobis demonstro,« ac deinde: »Si linguis (inquit) hominum loquar et angelorum, charitatem autem non habeam, nihil mihi prodest.« Post myrrham et aloen bene prima unguenta ponuntur, [Col. 0324C] quia post carnis continentiam succedit vera charitas quae Deus est, quia Deus super omnia diligitur. Neque enim illi qui mundana dilectione tenentur, hoc est qui voluptatibus et illecebris adhuc delectantur, hujus charitatis participes esse possunt.

»Fons hortorum, puteus aquarum viventium, quae fluunt impetu de Libano.« Fons hortorum ipsa est primitiva Ecclesia, quae veritatis scientia hortos, id est Ecclesias per universum mundum disseminatas irrigat, ipsa est et puteus aquarum viventium, quia scientia veritatis, quae est Ecclesia, in quibusdam quasi fons est ubi patet, in quibusdam quasi puteus ubi latet, et ad liquidum ubi percipi non potest. Nam inter fontem et puteum hoc distat quod fons et in imo et in superficie terrae dicitur esse, [Col. 0324D] puteus vero semper est in imo. Ecclesia ergo fons est et puteus, quia mysteria Dei in quibusdam veluti fons facile capiuntur, in quibusdam vero cum difficultate tanquam aquae puteo extrahuntur. Aquae viventes ipsa mysteria designantur Scripturarum, quia in se coelestem habent virtutem. At contra cisternae vocantur, id est collectiones aquarum, documenta haereticorum, de quibus Dominus per Prophetam: »Me dereliquerunt fontem aquae vivae, et foderunt sibi cisternas, cisternas dissipatas, quae continere non valent aquas.« Hae fluentes aquae, fluunt impetu de Libano, hoc est, manant de Ecclesia, quae abluta est et candidata baptismate et bonis operibus, quod Libanus interpretatur. De hoc Libano [Col. 0325A] (hoc est, de Ecclesia) fluunt (hoc est, emanant) aquae doctrinarum coelestium, et hoc cum impetu, id est cum quadam virtute, qua omnia haereticorum figmenta destruantur et subvertantur. Hinc et Psalmista: »Fluminis impetus laetificat civitatem Dei,« id est virtus divinorum eloquiorum.

»Surge, Aquilo, et veni, Auster, perfla hortum meum, et fluant aromata illius.« Enumeratis Ecclesiae virtutibus sub nomine aromatum, sciens Dominus, qui est sponsus et redemptor Ecclesiae, ipsam Ecclesiam persecutionibus multiplicandam, subsequenter ipsam quodammodo jubet venire persecutionem, non praecipiendo, sed permittendo. »Surge (inquit), Aquilo, et veni Auster.« Per Aquilonem et Austrum, flatus persecutionum et perturbationum [Col. 0325B] intelliguntur, contra Ecclesiam saevientium. Aquilo quidem frigidissimus ventus est, Auster calidus. Et ideo per Aquilonem terrores et minae designantur, per Austrum blandimentorum decipulae. Quibus duobus modis probatur Ecclesia, terroribus videlicet et blandimentis. Quod autem dicit: »Surge, Aquilo, et veni, Auster,« non imperat malis, nec cogit eos ad mala facienda, sed permittit, et facultatem illis dat, ut possint saevire contra Ecclesiam, quatenus per illorum malitiam Ecclesia probetur, et illi gravius puniantur: novit enim Dominus malis hominum bona quaedam facere, sed ipsam persecutionem in potestate sua habet, ut non tantum saeviant quantum volunt. Unde scriptum est: »Qui facit ventis pondus,« quia videlicet flatibus persecutionum modum [Col. 0325C] imponit quemdam, juxta quod Apostolus dicit: »Faciet cum tentatione etiam proventum ut possitis sustinere.« »Perfla (inquit) hortum meum,« hoc est, Ecclesiam meam, »et fluant aromata illius,« hoc est, fragrantia virtutum, et odor bonorum operum ex illa procedat. Quo enim acerbius Ecclesia concutitur, eo majorem virtutum odorem ex se emittit.



CAPUT V.

»Veniat dilectus meus in hortum suum, ut comedat fructum pomorum suorum.« Audiens Ecclesia persecutionem vocari, tanquam se praeparans contra adversa, dicit: »Veniat dilectus meus in hortum suum,« hoc est, Christus sponsus meus veniat, quem toto corde diligo, ad Ecclesiam suam, ut comedat [Col. 0325D] fructum pomorum suorum, hoc est, delectetur atque pascatur bonis operibus fidelium suorum. Nam cibus Domini bona nostra opera sunt, sicut ipse fidem Samaritanorum vel gentium intuens, dixit discipulis suis: »Ego cibum habeo manducare quem vos nescitis.« »Veni in hortum meum, soror mea sponsa.« Desideranti Ecclesiae ut ad se veniat sponsus, respondet se jam hoc fecisse. Ego jam veni, nam non est imperantis »veni,« sed praeteriti temporis indicativum. O soror mea sponsa, jam veni in hortum meum, jam visitavi Ecclesiam meam, sed et quotidie visito, et virtutum illius pomis pascor, atque odore fruor. Venio ad eam, ut errantes corrigam, infirmantes roborem, dubios confirmem, et [Col. 0326A] perfectos quoque praemiis coelestibus donem. »Messui myrrham meam cum aromatibus meis.« Per myrrham designantur illi qui martyrio vitam finierunt, vel etiam carnem suam cum vitiis et concupiscentiis crucifixerunt. Aromata vero sunt opera sanctarum virtutum, bonae opinionis odoribus fragrantia. Metit ergo Dominus myrrham cum aromatibus suis, quando sanctos martyres, vel reliquos electos bonis operibus insignes, ab hac vita falce mortis praecidit, atque ad maturitatem bonorum operum perductos, in horrea supernae patriae recondit. »Comedi favum meum cum melle meo, bibi vinum meum cum lacte meo.« Per favum et vinum sancti praedicatores figurantur; per mel vero et lac, boni auditores. Favus enim sunt praedicatores, qui [Col. 0326B] arcana et intima Scripturarum mysteria quasi mella de favis producunt, et praedicando aliis manifestant. Mel vero boni auditores, quia dulcedinem verbi Dei attente suscipere eaque delectabiliter pasci student. Vinum sunt ipsi praedicatores, quod et favus, quia fortia sacramenta Scripturarum annuntiant. Lac vero sunt infirmi quique auditores, quibus aperta mysteria quasi lac conveniunt. Cum ergo horum omnium bona intentione Redemptor pascitur et delectatur, et sic quasi favum cum melle comedit, et vinum cum lacte bibit. Possumus hoc etiam ad mortem electorum referre, quos Dominus comedit, cum ad aeternam vitam per mortem vocat, et corpori suo (hoc est, societati electorum in illa jam coelesti felicitate laetantium) conjungit. Quod si hoc de morte [Col. 0326C] sanctorum accipimus, debemus in vino eos accipere, quorum animae jam coelesti felicitate gloriantur: in favo vero eos qui jam corpore et anima in illa beatitudine gaudent, quales sunt illi qui cum Domino surrexerunt. »Comedite, amici, et bibite, et inebriamini, charissimi.« Non solum Dominus profectu sanctorum gaudet, verum etiam nos hortatur ut illorum virtutibus gaudeamus et illos imitemur: »Comedite (inquiens), amici,« hoc est, fideles mei, qui amici mei estis faciendo quae jubeo, charissimi mei estis, perfecta me animi charitate diligendo. Comedite ergo, inquit, et bibite, id est sanctorum bonis actibus congaudete, et illos vobis ad imitandum proponite. Notandum vero quod dicit, »Bibite et inebriamini;« Ebrietas aliquando in Scripturis pro [Col. 0326D] saturitate ponitur, sicut de fratribus Joseph dictum est: »Biberunt et inebriati sunt coram eo,« et Psalmista: »Visitasti terram, et inebriasti eam,« id est, satiasti et replesti. Hortatur ergo nos ut non solum comedamus et bibamus, verum etiam saturemur, quia sunt quidam qui comedunt et non saturantur, quia videlicet delectabiliter praedicationem divinam audiunt, sed negligenter obliviscuntur, nec ad effectum boni operis quod audierint perducunt. Comedunt autem et saturantur qui verba vitae quae audiunt, in internis sensibus recondunt, et opere implere satagunt; de quibus Psalmista dicit: »Edent pauperes et saturabuntur.« Si vero (ut superius dictum est) de morte sanctorum hoc acceperimus, [Col. 0327A] amici et charissimi ipsi sunt angelici spiritus, quos jubet Dominus congratulari electis suis, cum ab hac vita ad aeternae beatitudinis requiem transferuntur, juxta quod in evangelica parabola legitur: »Congratulamini mihi, quia inveni ovem meam quae perierat.«

»Ego dormio, et cor meum vigilat.« Vox Ecclesiae, »Ego dormio,« quia aliquantula pace largiente sponso meo requiesco, nec tales patior pressuras, quales primitiva Ecclesia; et ideo cor meum vigilat, quia securius concessa mihi pace amori sponsi mei inhaereo, et ad illum oculos cordis mei intendo. Sed quia hoc tempus non est requiei, sed potius laboris et certaminis, rursus sponsus Ecclesiam ad labores excitat, et ad praedicationis certamen hortatur. [Col. 0327B] »Vox dilecti mei pulsantis.« Pulsat dilectus, cum Christus fideles suos ad profectum virtutum hortatur: sive pulsat, cum eos ut proximos praedicando lucrentur admonet. Est et tertia pulsatio, qua pulsat electos suos Dominus, cum per aegritudinis molestiam esse mortem vicinam designat. De qua pulsatione in Evangelio dicitur: Ut cum venerit et pulsaverit, confestim aperiant ei. Sed hoc loco pulsare dicitur hoc est, Ecclesiam ad opus praedicationis instigare. »Aperi mihi, soror mea, amica mea, columba mea, immaculata mea.« »Aperi mihi, soror mea.« Soror, quia cohaeres es regni mei facta: »amica mea,« quia de jugo servitutis liberata arcana veritatis meae cognovisti: »columba mea,« quia spiritus mei dote es sanctificata: »immaculata mea,« quia [Col. 0327C] effusione mei sanguinis ab omni peccatorum macula purgata es. »Aperi mihi,« hoc est, de quiete et otio dilectae tibi contemplationis egredere ad opus praedicationis. »Quia caput meum plenum est rore, et cincinni mei guttis noctium.« Caput Ecclesiae (ut Apostolus dicit) Christus est, cincinni vero sunt intimae cogitationes sanctorum, quae non laxe et dissolute fluunt, sed vinculo timoris et amoris Dei colligantur. Ros vero et guttae noctium hoc loco tenebrosas et infidelitate plenas, frigidasque mentes designant. Caput ergo sponsi plenum est rore, cum saeculares quique a charitate Dei torpescunt, et juxta quod Dominus dicit, abundante peccato refrigescit charitas. Et cum tales sanctos Dei coelestia meditantes persequuntur et odiunt, quasi cincinni sponsi pleni sunt [Col. 0327D] guttis noctium. Cum ergo tales multiplicantur, et gravant Ecclesiam, tunc sponsus admonet sponsam suam ut surgat et operi praedicationis insistat.

»Exspoliavi me tunica mea, quomodo induar illa?« Provocata Ecclesia a sponso suo ad officium praedicationis, respondet: »Exspoliavi me tunica mea, quomodo induar illa?« Exui me curis et occupationibus hujus saeculi, sine quibus officium praedicationis aut vix aut nullatenus agitur: et quomodo fieri potest ut iterum ad ea quae deserui revertar? Nam qui se ad officium praedicationis adaptat suscipiendum, debet quoque temporalia subditis providere, quae sine magna sollicitudine agi non possunt. Quod autem tunica sollicitudines et curas significet, [Col. 0328A] Dominus ostendit in Evangelio: »Et qui in tecto est, non descendat tollere tunicam suam.« Quod est aperte dicere: Qui in sublimi contemplationis arce consistit, non descendat ut tollat tunicam suam, id est ut iterum occupationibus saeculi implicetur. Timet ergo Ecclesia, vel anima quaeque sancta, hac tunica exui, et in contemplatione sui Conditoris requiescens, iterum reindui et saecularibus negotiis occupari. »Lavi pedes meos, quomodo inquinabo illos?« Lavi pedes meos, hoc est, actiones quibus nunquam pulverem tangere, hoc est, terrena agere consueveram, dignis poenitentiae fletibus ablui, adeo ut nihil nunc nisi divina me libeat cogitare. »Quomodo inquinabo illos?« id est, quomodo fieri potest, ut iterum ad cogitanda caduca et terrena [Col. 0328B] redeam quae nunc ex occupato et libero corde, divino fruor contuitu?

»Dilectus meus misit manum suam per foramen, et venter meus intremuit ad tactum ejus.« Dilectus manum per foramen mittit, et ventrem tangit, cum interna conditor inspiratione cor visitat, et ad profectum virtutum accendit, seu etiam cum nos ad memoriam operum suorum revocat, ut cogitemus quia cum Deus esset, pro nobis homo fieri dignatus est, ut terrena nostra suscipiens, coelestes nos faceret, et moriendo pro nobis, vitam aeternam nobis donaret. Quod cum fit, venter intremuit, quia cum talia cogitare incipimus, cordis nostri arcana se concutiunt, dum stupere incipimus, quanta dignatione haec Conditor pro nobis agere dignatus est. Nam [Col. 0328C] quod venter cor significet, ostendit Propheta, dicens: »Ventrem meum, ventrem meum doleo.« Quod quid esset ostendit, dicens: »Sensus cordis mei dissipati sunt.«

»Surrexi ut aperirem dilecto meo.« Aperimus dilecto, non solum cum adventum ejus suscipimus, verum etiam cum aliis praedicamus, et eos qui per malitiam pectus clauserant, nostra praedicatione conversos, facimus ut ipsi quoque januam cordis Christo aperiant. Bene autem primo dicitur, »Surrexi,« deinde, »ut aperirem dilecto.« Qui enim praedicando aliorum corda Christo vult aperire, prius debet surgere, hoc est ad studium bonorum operum erigi, et opere implere quod praedicat, ne forte aliis praedicans ipse reprobus efficiatur. Hinc et Lucas de [Col. 0328D] Domino dicit: »Quae coepit Jesus facere et docere.« Prius dicit »facere, deinde docere.« »Manus meae distillaverunt myrrham, et digiti mei pleni myrrha probatissima.« Per manus quibus operamur, ipsa operatio designatur; per digitos vero discretio operationis, quia in nullo membro tantae sunt distinctiones articulorum, quantae in digitis. Manus Ecclesiae myrrham stillant, cum praedicatores ejus continentiae et mortificationi carnis suae operam dant, dicentes cum Apostolo: »Castigo corpus meum, et in servitutem redigo.« Sive cum pro Christo mori parati sunt, sicut Joannes dicit: »Si Christus pro nobis animam suam posuit, et nos debemus pro fratribus animas ponere.« Digiti vero [Col. 0329A] sunt pleni myrrha probatissima, cum ipsum opus mortificationis subtiliter discernimus, utrum pro intuitu supernae mercedis fiat, an pro laudibus saeculi. Qui enim pro humanis favoribus jejunat, vel abstinentiae sive continentiae operibus insistit, in manibus quidem myrrham habet, sed in digitis non habet, quia non discernit quare hoc faciat. De qualibus Dominus dicit: »Receperunt mercedem suam.« Sive manus sponsae distillant myrrham, cum operibus sanctae Ecclesiae, castimoniae vel sanctae continentiae seipsos aptant.

»Pessulum ostii mei aperui dilecto meo, at ille declinaverat atque transierat.« Pessulum ostii aperit, cum Ecclesia vel fidelis quaeque anima cor advenienti Conditori pandit. »At ille declinaverat atque [Col. 0329B] transierat.« Plerumque enim cum spiritualia quaeque tractare volumus, quanto subtilius intendimus, tanto acies cordis reverberatur. Unde Salomon dicit: »Dixi, sapiens efficiar, et ipsa longius recessit a me.« Psalmista quoque dicit: »Accedet homo ad cor altum, et exaltabitur Deus.« Quanto enim quisque magis ad contemplationem divinam purificatione carnis cor sustollit, tanto altius quod quaerebat esse invenit. Dicit ergo: »Ille declinaverat atque transierat,« quia nemo eum in praesenti vita sicuti est comprehendere potest. »Anima mea liquefacta est, ut dilectus locutus est.« Quanto (inquit) vicinius adventum sponsi mei persensi ad tactum secretae inspirationis, tanto magis quidquid in me erat frigidum, incaluit, ita ut nihil jam libeat [Col. 0329C] nisi in lacrymas resolvi. Loquitur enim sponsus, cum interna sui inspiratione Christi sanctam animam inspirat, eique coeleste desiderium suggerit, et ita eo loquente liquefit, quia quo magis coelestibus afflatur desideriis, eo amplius terrenis emoritur, et quasi insensibilis mundo efficitur, solumque coelesti desiderio vivit. Hoc est quod etiam per prophetam dicitur: Quis caecus nisi servus meus? Quis surdus, nisi ad quem nuntios meos misi? »Quaesivi, et non inveni illum. Vocavi, et non respondit mihi.« Ingeminat iterum causam doloris sui. Omnibus quidem se pie quaerentibus adest Dominus semper, se invocantibus respondet, id est ad salutem exaudit, sed plerumque fidelem animam se desiderantem, et ad se venire cupientem non exaudit, [Col. 0329D] ad hoc ut ita se ei in praesenti ostendat, sicut se in futurum ostensurum promittit, vel etiam non respondet, id est non exaudit, ad hoc ut libito suo sanctus quisque vinculis corporis exuatur, et liber amplexibus sponsi sui demulceatur. Nam quando Apostolus dicebat: »Cupio dissolvi et esse cum Christo,« quasi quaerebat inhaerere sponso suo, et vocabat illum desiderio mentis, sed tamen non respondebat illi, quia non statim de corpore eum liberabat, sed adhuc laboribus exerceri, et utilitatibus Ecclesiae insudare permittebat.

»Invenerunt me custodes qui circumeunt civitatem, percusserunt me, et vulneraverunt me.« Vigiles qui custodiunt civitatem, sancti sunt doctores, [Col. 0330A] qui civitatem Dei (id est Ecclesiam) circumeunt, pervigilem ejus curam agentes, quo illam et ab adversariis tueantur, et verbo suo vel exemplo ad coelestia desideria accendant. Inveniunt ergo sponsam dilectum quaerentem, cum sancti doctores animam coelestibus desideriis intentam, vel praesentes verbo, vel absentes Scripturis suis instituunt et informant. »Percusserunt, inquit, et vulneraverunt me.« Verbum Dei gladius est, dicente Apostolo: »Vivus est sermo Dei et efficax, et penetrabilior omni gladio ancipiti, et pertingens usque ad divisionem animae ac spiritus.« Hoc gladio sponsa percutitur et vulneratur, quando praedicatoris sermo de Deo loquitur, et auditores veluti quodam spiculo compunctionis et amoris transfodit. »Tulerunt pallium [Col. 0330B] meum mihi.« Hoc hic pallium, quod superius tunica intelligitur, ubi dicitur: »Exspoliavi me tunica mea,« tegmine videlicet saecularium desideriorum: quod custodes auferunt, quia quidquid de amore praesentis saeculi in mente alicujus remanserit, totum sancti doctores auferunt, et eam solummodo sponsum Christum diligere faciunt. Hi tales possunt dicere cum Apostolo: »Mihi mundus crucifixus est, et ego mundo.« »Custodes murorum.« Muri civitatis sunt sancti doctores Ecclesiae. Custodes autem murorum illi sunt qui etiam eos instruunt, qui aliis quoque praedicare possunt, qualis erat Paulus, qui Timotheum, Titum, muros utique hujus civitatis, instruebat et custodiebat, hoc est exhortabatur ad perfectionem boni operis.

[Col. 0330C] »Adjuro vos, filiae Hierusalem, si inveneritis dilectum meum, ut nuntietis ei quia amore langueo.« Filiae Hierusalem sunt animae fideles, quae vel adhuc in praesenti peregrinantur, vel etiam Christo fruuntur. Filiae Hierusalem, id est filiae illius supernae civitatis in qua est summa pax et felicitas divinae contemplationis. Sed hoc loco filias Hierusalem animas debemus accipere Deum desiderantes, sed adhuc in hac peregrinatione versantes. Adjurat ergo sponsa filias Hierusalem, ut nuntient sponso quia amore languet, cum anima fidelis fideles alios Deum desiderantes adjurat, ut Christo insinuent, eique nuntient suo illam amore teneri. Bene autem se amore languere dicit: quanto enim magis superna [Col. 0330D] desiderare coeperit, tanto erga ea quae mundi sunt, languescit. Nec mirum si tales languere dicuntur, cum Apostolus eos mortuos dicat: »Mortui (inquiens) estis, et vita vestra abscondita est cum Christo.« Ita ergo adjuranti sponsae respondent filiae Hierusalem.

»Qualis est dilectus tuus ex dilecto, o pulcherrima mulierum? qualis est dilectus tuus ex dilecto, quia sic adjurasti nos?« Hoc tunc fit quando quis fidelis fratrem fidelem alloquitur, et invicem sibi coelestium desideriorum verba suggerunt, quibus se ad supernorum amorem accendunt. Indica mihi, inquit, jam desideranti, jam ad visionem Conditoris mei pervenire cupienti, qualis est dilectus tuus, hoc [Col. 0331A] est qualiter Christus amari debeat. Jam dudum, inquit, illum timere coepi, sed jam charitate timorem expellente, opto audire verba quibus ad amorem illius accendar. Tu ergo quae illum jam amore quaeris, ejusque amore langues, dic mihi qualis est dilectus tuus ex dilecto. Dilectus ex dilecto, Filius est ex Patre, sicut est Deus de Deo, lumen de lumine. Vel etiam »dilectus tuus ex dilecto,« Christus est ex ea parte, qua diligendus est, non ex ea qua timendus. Nam timere magis imperfectorum est, quos timor a peccatis revocat, amare vero perfectorum. Jam ergo interrogat qualis sit dilectus ex dilecto, id est qualiter Christus amari debeat, vel qualis sit erga illos qui illum tantum amare noverunt.

[Col. 0331B] »Dilectus meus candidus et rubicundus, electus ex millibus.« Vox respondentis Ecclesiae: »Dilectus meus candidus et rubicundus:« candidus virginitate, rubicundus passione. Candidus, quia sine peccato; nam sine peccato est conversatus: »peccatum enim non fecit, nec inventus est dolus in ore ejus.« »Rubicundus,« quia »lavit nos a peccatis nostris in sanguine suo. »Electus ex millibus.« Singulari enim gratia homo Christus in omni humani generis massa refulsit, quia per illum proposuit Deus salvare genus humanum, et ipse est mediator Dei et hominum Jesus Christus; de quo Psalmista: »Non est qui faciat bonum, non est usque ad unum.« Et Salomon: »Virum de mille unum reperi,« id est Christum, et ipse in psalmo: [Col. 0331C] »Singulariter sum ego donec transeam.« »Electus ergo ex millibus,« quia ex omni multitudine sanctorum solus dignus fuit audire: »Hic est filius meus dilectus, in quo mihi complacui.«

»Caput ejus aurum optimum.« Caput sponsi Deus est, juxta quod Apostolus dicit, »Caput Christi Deus,« quod auro optimo comparatur, quia sicut aurum omnibus metallis pretiosius est, ita Deus omnipotens a se factis bonis praecellit et supereminet. Unde Dominus: »Nemo bonus nisi solus Deus.« Caput ergo sponsi aurum optimum est, quia Dei bonitas est ineffabilis, omnium rerum bonitatem transcendens, quia nihil bonum, nisi participatione hujus summi boni. »Comae ejus sicut elatae palmarum.« Comae sponsi sunt multitudines fidelium, per [Col. 0331D] fidem et dilectionem Deo adhaerentes, quae elatis palmarum comparantur. Elatae palmarum sunt rami productiores et excellentiores, interdum aureosi soloris, crispantes, et semper ad excelsa tendentes, et nunquam virorem suum amittentes. Tales ergo dicit comas sponsi sui Ecclesia, crispas videlicet et rutilas. Nonnulli dicunt elatas palmarum, speciem arboris esse aromaticae, quam Latine abietem sive spatas vocant. Nam Graece abies dicitur. Est autem species haec apta conficiendis unguentis. Abietem vero hic non magnam illam arborem, quae est navigiis et domibus apta, sed (ut diximus) speciem aromaticae arboris debemus accipere: haec juxta itteram de elatis palmarum Comae ergo sponsi [Col. 0332A] elatis palmarum comparantur, quia fidelium multitudines et virore fidei gaudent, et ad aeterna desideranda extolluntur, atque dulcedinem supernae suavitatis degustant, quam quanto magis percipiunt, tanto magis in oculis suis peccatores sibi et contemptibiles esse videntur. Unde sequitur: »Nigrae quasi corvus.« Comae enim sponsi nigrae sunt quasi corvus, quia fidelium multitudines suae fragilitatis sibi consciae sunt, et nihil se boni ex se habere noverunt. Vel etiam »elatae palmarum« sunt in spe et victoria: »nigrae vero quasi corvus,« quasi despecti et contemptibiles sunt pressuris hujus saeculi. Elatae palmarum sunt sancti, quia per gratiam Dei ad coelestis victoriae palmam tendunt; nigrae vero quasi corvus, quia per se infirmos et peccatores [Col. 0332B] se esse cognoscunt. Possunt etiam comae sponsi angelicae virtutes accipi, quae Deo specialiter inhaerent, sicut comae capiti, eumque a vicino contemplantur. Quae bene elatis comparantur, quia nunquam a status sui rectitudine inclinantur, sed in dignitate officii sui immaculate permanent, quae quanto magis claritatem sui conditoris contemplantur, eo amplius quam utile sit omne creatum, in ejus comparatione aspiciunt, et ideo nigrae quasi corvus esse dicuntur.

»Oculi ejus sicut columbae super rivulos aquarum, quae lacte sunt lotae.« Oculi ejus dona sunt Spiritus sancti. Quod ostendit Joannes in Apocalypsi, dicens: »Vidi agnum tanquam occisum, habentem cornua septem et oculos septem, qui sunt septem [Col. 0332C] spiritus Dei missi in omnem terram.« Unde et bene columbis super rivulos aquarum comparantur, quia Spiritus sanctus puris et sinceris mentibus delectatur. Non enim super stagna vel paludes, sed super rivulos aquarum columbae resident, quia (ut dictum est) Spiritus sanctus castas et mundas mentes sibi habitaculum facit. »Quae lacte sunt lotae,« quia (ut dictum est) Spiritus sanctus lactis nomine, id est Dei gratia intelligitur, quae per Spiritum sanctum Ecclesiae tribuitur, et qua veluti lacte parvuli, ita Ecclesia nutritur. Possumus per oculos sponsi doctores accipere, qui columbis comparantur propter innocentiam et simplicitatem. Hae columbae super rivulos resident, ut adventum accipitris a longe prospiciant et praecaveant, sic et sancti doctores aqua [Col. 0332D] baptismatis perfusi, nitore castitatis et sanctimoniae dealbati sunt, »et resident juxta fluenta plenissima« hoc est juxta Scripturarum exuberantem scientiam. Si quid vero putamus distare inter rivulos et fluenta plenissima, dicendum est, per rivulos Veteris Testamenti Scripturas designari: per fluenta plenissima, copiosam sancti Evangelii Scripturam accipi. Istae ergo columbae et super rivulos aquarum sunt, et juxta fluenta plenissima resident, quia sancti doctores assidue tam Veteris Vestamenti quam Novi mysteria perscrutantur.

»Genae illius sicut areolae aromatum, consitae a pigmentariis.« Genae sponsi, modesta Christi pietas, vel severitas, sive habitus vultus illius accipitur. [Col. 0333A] Genae enim illius erant, cum exsultaret in spiritu, ut Evangelium dicit, vel cum fleret super mortuum Lazarum, vel cum doleret super perituram Hierusalem, et plura id genus. Hae genae sponsi areolis aromatum comparantur sicut enim areolae aromatum optime compositae et ordinatae aspectum intuentium delectant, eisque odoris sui gratiam propinant, ita Christi mansuetudo et absentes fama, et praesentes re ipsa delectabat, et ad sui dilectionem provocabat. Hae areolae a pigmentariis consitae sunt. Pigmentarii sunt prophetae vel apostoli, quorum alteri haec omnia futura, alteri jam facta descripserunt. »Labia illius lilia distillantia myrrham primam.« Per labia sponsi, Verba Domini nostri accipiuntur, quae liliis comparantur, quia candoris aeterni praemia annuntiant: [Col. 0333B] distillant myrrham primam, quia per carnis mortificationem ad haec perveniendum docent. Vel etiam liliis labia Domini comparantur, quia castitatis illa et munditiae opera docent. Distillant primam myrrham, quia quaecunque adversa patienter perferenda insinuant. Labia Domini lilia erant, cum docens in monte diceret: »Beati pauperes spiritu, beati mites, beati misericordes, beati mundo corde.« Distillant myrrham primam, cum post haec subjungeret: »Beati qui persecutionem patiuntur propter justitiam.«

»Manus ejus tornatiles aureae.« In manibus namque sponsi, digne operatio Salvatoris accipitur. Sicut enim quis torno facile operatur, nec regula ulla indiget, sic operatio Salvatoris facilis erat: quidquid [Col. 0333C] enim volebat, illico perficiebat, quia »dixit et facta sunt;« et de quo Evangelista, »Erat quasi in potestate habens sermonem.« Aureae enim erant, quia operatio illius divinitatis peragebatur potentia: nam in auro divinitas figuratur, quia sicut aurum caetera metalla antecellit, et pretiosius est, ita divinitas suis omnibus operibus ineffabili modo praecellit. »Plenae hyacinthis.« Hyacinthus lapis est aerii coloris. Quid ergo in hyacinthis, nisi spes et desiderium coeleste accipitur? Et manus Domini plenae sunt hyacinthis, quia omnis ejus operatio nos ad spem et desiderium supernorum excitat. Hyacinthus est etiam flos aromaticus, coloris purpurei bonique odoris. Manus Domini plenae sunt hyacinthis, quia in cruce clavis perforatae, et rubore sui sanguinis quasi [Col. 0333D] colore purpureo respersae sunt. Sed superior expositio de hyacintho lapide, melius hic convenit. In alia translatione »lapis« habetur. Dicuntur enim manus ejus tornatiles, plenae tharsis. Tharsis lapis est quem nos chalcedonium dicimus. »Venter ejus eburneus.« In membris humani corporis nihil ventre fragilius, nihil tenerius: ideoque per ventrem fragilitas assumptae humanitatis in Christo accipitur. Ebur autem est os elephantis, quod animal dicunt esse castissimum, et naturae frigidissimae: unde et a dracone, qui calidae naturae est, vehementer appetitur. Venter ergo sponsi eburneus est, quia assumpta humanitas Redemptoris, nullam corruptionem, nullam labem admisit. Peccatum enim non [Col. 0334A] fecit, nec dolus inventus est in eo ullus. Fragilitatem quidem carnis assumpsit, sed tamen totius peccati immunis fuit, sicut serpens aeneus a Moyse in deserto exaltatus, figuram quidem serpentis habuit, sed malitia veneni caruit. »Distinctus sapphiris.« Sapphirus lapis est, coeli sereni habens colorem, unde in visione Domini dicitur: »Et viderunt Deum Israel, sub pedibus ejus quasi opus lapidis sapphiri, et quasi coelum cum serenum est.« Per sapphiros ergo opera divinae majestatis intelliguntur, quae in carne perficiuntur. Venter ergo sponsi distinctus erat sapphiris, quia humanitas Christi coelestibus virtutibus refulgebat. Nec plenus dicitur esse sapphiris, sed »distinctus,« ita videlicet, ut inter sapphiros appareret eboris candor, quia sic Dominus [Col. 0334B] operabatur ea quae divinitatis erant, ut nihilominus perficeret ea quae erant humanitatis, et non relinqueret ea quae erant divinitatis. Distincta est enim operatio in Christo divinitatis et humanitatis. Nam quod esuriebat, quod sitiebat, quod flebat, quod lassabatur, quod ad ultimum crucifigi et mori poterat, humanitatis opera erant: quod vero mortuos suscitabat, quod omnibus infirmantibus succurrebat, quod seipsum a mortuis resuscitabat, evidentissima erant opera divinitatis.

»Crura illius columnae marmoreae, quae fundatae sunt super bases aureas.« Crura sponsi itinera sunt Salvatoris, quibus homo fieri et ad nos venire dignatus est. Quae recte columnis marmoreis comparantur, quia nihil marmore fortius, nihil columna rectius. [Col. 0334C] Et crura sponsi columnae marmoreae sunt, quia omnia itinera Domini et fortia et recta sunt. De ejus fortitudine dicit Psalmista: »Exsultavit ut gigas ad currendam viam, a summo coelo egressio ejus.« De rectitudine alibi: »Justus Dominus et justitias dilexit, aequitatem vidit vultus ejus;« et, »Universae viae Domini misericordia et veritas.« Haec crura super bases aureas fundata sunt, quia omnia quae per Christum vel in Christo agenda erant, divinitatis consilio ante mundi constitutionem praeordinata et praefinita sunt. Aurum enim quod (ut saepe dictum est) splendidius et pretiosius est caeteris metallis, divini consilii sincerissimum secretum significat. De basibus enim aureis columnae marmoreae procedunt, quia ab initio saeculi praeordinata est incarnatio, nativitas, [Col. 0334D] passio, et resurrectio Salvatoris, caeteraque mysteria quibus humanum genus redimeretur. Unde et Propheta laudans Deum dicebat: Domine Deus meus, honorificabo te, laudes dicam nomini tuo qui facis mirabiles res: consilium tuum antiquum verum fiat. »Species ejus ut Libani, electus ut cedri.« Libanus Phoenicis est mons, terminus Judeae contra septentrionem, et est excelsior caeteris montibus. Arbores illius montis et proceritate et specie ac robore caeterarum sylvarum ligna praecellunt. Sicut (inquit) Libanus caeteris montibus Judaeae terrae praecelsior est, ita Redemptor noster speciosior est omnibus electis, quia speciosus est forma prae filiis hominum. Et sicut pulchrior est et procerior caeteris [Col. 0335A] arboribus, ita et ille gratia divinitatis praecellit omnes ab initio saeculi sanctos.

»Guttur illius suavissimum.« Superius per labia sponsi, verba ejus intellecta sunt, nunc per guttur ipsorum verborum interior dulcedo significatur, qua intellectus noster reficitur. Unde et Psalmista: »Gustate et videte quoniam suavis est Dominus.« Et multi quidem verba Domini facile intelligere possunt, sed pauci sunt qui dulcedinem illorum valeant penetrare; hoc est qui praecepta Dei ex amore et desiderio studeant adimplere. »Et totus desiderabilis.« Ac si diceret: Quid per singula membra ejus describendo immoror? Totus est desiderabilis sponsus meus. Totus, inquit, quia perfectus Deus, perfectus [Col. 0335B] homo. Totus ergo desiderabilis est, quia angelos et electos quosque ad suum accendit desiderium, juxta quod Apostolus dicit: »In quem desiderant angeli prospicere,« et quo vicinius accipitur, hoc majori desiderio ad se aspiciendum provocat intuentes. »Talis est dilectus meus, et iste est amicus meus, filiae Hierusalem.« Dilectus, quia per fidem et charitatem illi inhaereo: amicus vero, quia me de vinculo peccati redemptam, amicam suam et secretorum suorum consciam facere dignatus est. Quem quanto plus quisque diligit, tanto amicitia ejus dignior efficitur.

»Quo abiit dilectus tuus, o pulcherrima mulierum?« Vox est filiarum Hierusalem, id est Ecclesiarum, sive etiam animarum sanctarum. Nam [Col. 0335C] sponsa Christi Ecclesia est, filiae Hierusalem ipsa Ecclesia est, quae ex singulis fidelium animabus constat. Aiunt ergo: »Quo abiit dilectus tuus, o pulcherrima mulierum? Quo declinavit dilectus tuus? et quaeremus eum tecum.« Adjuraverat enim superius ipsa sponsa filias Hierusalem, ut nuntiarent sponso quod amore ejus langueret; interrogaverant eaedem filiae Hierusalem, qualis esset sponsus, et illa consequenter formam sponsi sui exposuerat; nunc interrogant ipsae filiae Hierusalem quo abierit sponsus ille, ut quaerant eum cum ea: hoc faciunt sanctae animae, quando ad invicem de aeterna salute colloquuntur, flagrantes amore Christi, et ejus aspectum desiderantes; sive eum diligenter investigant, in quorum maxime cordibus Christus requiescit, ut [Col. 0335D] eorum exemplo et conversatione aedificentur. Notandum autem quod dicitur, Quo abiit, vel »quo declinavit dilectus tuus?« Quasi enim ad tempus declinat dum quaeritur, ut majus ad se quaerendum desiderium excitet. Ad hoc enim plerumque differt vota et orationes sanctorum, ut ardentius eum desiderare incipiant, sicut et quondam Mariae se quaerenti non statim se ostendit, sed in specie hortulani apparens, tandem quod ipse qui quaerebatur esset, ostendit. Exaudit ergo Christus semper electos suos, sed semper quasi declinat, cum non statim postulata concedit. Bene autem dicitur, »quaeremus tecum,« nam qui sine Ecclesia Christum quaerit, errare et fatigari potest, proficere non potest.



CAPUT VI.
[Col. 0336A]

»Dilectus meus descendit in hortum suum ad areolam aromatis, ut pascatur in hortis, et lilia colligat.« Jam supra docti sumus qui sit hortus Christi, sancta videlicet Ecclesia, de qua superius dictum est: »Hortus conclusus soror mea sponsa.« Descendit (inquit) Christus in hortum suum ad areolam, quem ipse praeparavit et excoluit, quem virtutum germinibus consevit, quem sua gratia illustravit, quem muro suae custodiae ab incursu malignorum spirituum defendit. Et bene in hortum suum descendisse dicitur, nam in horto sepeliri voluit, et primum Mariae Magdalenae in horto apparuit, ibique quodammodo primitias Ecclesiae consecravit. Descendisse dicitur, quando de superioribus et coelestibus [Col. 0336B] sedibus in hortum descendit, quem ipse humili loco plantavit: sed ad hoc ipse descendit, ut hortus (id est Ecclesia) ejus ad ipsum ascenderet. Unde et in sequentibus de horto, id est Ecclesia sua, dicit: »Quae est ista quae ascendit per desertum?« »Ad areolam (inquit) aromatis.« Per areolam anima cujusque fidelis intelligitur, quae disciplina coelesti exculta et diligenter composita, ac laterum parilitate exquadrata est. »Ut pascatur (inquit) in hortis,« id est ut piis sanctorum laboribus delectetur. Ipse enim bonis nostris pascitur, in tantum, ut in paupere ipse reficiatur. »Et lilia (inquit) colligat,« hoc est, ut sanctas animas virtutis maturitate ad perfectum candorem perductas, ab hoc mundo ad se colligat et secum in aeterna beatitudine gaudere faciat. Lilia enim sanctae sunt [Col. 0336C] animae, virtutum studiis et bonis operibus candidatae.

»Ego dilecto meo, et dilectus meus mihi, qui pascitur inter lilia.« »Ego dilecto meo,« subauditur, gratiam pastionum praeparo; »et dilectus meus mihi,« gratiam perfectionis, vel praemium aeternae remunerationis praestabit. Sive, »ego dilecto meo« in meipsa mansionem paro, et dilectus meus mihi, quia ipse in me habitat, et me in se habitare facit, sicut ipse in Evangelio dicit, »Ego in vobis, et vos in me.«

»Pulchra es, amica mea, suavis et decora sicut Hierusalem.« Quaerebat Ecclesia sponsum suum tanquam absentem, sed ille ut se semper praesentem ostenderet, eique de se colloquenti seque desideranti semper adesse demonstraret, cito respondet: »Pulchra es, amica mea, suavis et decora sicut Hierusalem.« [Col. 0336D] Pulchra es, quia maculam et rugam non habes peccati, sed omni nitore virtutum vernas. »Amica mea,« Ecclesia vel anima quaeque fidelis. »Suavis et decora sicut Hierusalem.« Hierusalem, quae visio pacis interpretatur, illam supernam civitatem designat, in qua est vera pax et felicitas; quia ibi sic gaudent sancti de munere, ut non sit quod doleant de corruptione. Ergo Ecclesia, quae adhuc in terris est, vel anima quaeque fidelis, ad similitudinem illius Hierusalem suavis est et decora, quia illam pacem in quantum potest imitatur. Sequitur: »terribilis ut castrorum acies ordinata.« Terribilis est Ecclesia malignis spiritibus, et est ordinata ut castrorum acies, cum videlicet unusquisque fidelis ordinem [Col. 0337A] suum et vocationem suam recte custodit. Tres enim sunt ordines Ecclesiae: doctorum, continentium, et conjugatorum; quae species in tribus viris illis demonstratae sunt, Noe, Daniel et Job. Noe enim qui inter fluctus arcam rexit, sanctos doctores significat; Daniel, caelebs et castus, continentium ordinem significat; Job, qui uxorem habuit et filios, ordinem conjugatorum exprimit. Ergo Ecclesia ordinata est sicut acies castrorum, quia unusquisque ordo Ecclesiae velut in acie contra hostes malignorum spirituum consistit, dum sancti doctores praedicationi et doctrinae operam impendunt. Continentes, quae mundi sunt contemnentes, tantum quae Dei sunt cogitant, et libera a terrenis occupationibus mente, soli Deo vacant. Conjugati eleemosynis et caeteris actualis [Col. 0337B] vitae operibus bonis insistunt, sicque utuntur mundo, ut quae Dei sunt non deserant. Haec ergo ordinatissima dispositio Ecclesiae terribilis est immundis spiritibus, velut acies castrorum ad bellum ordinata. Sive pulchra est Ecclesia et decora sicut Hierusalem in virtutibus; terribilis vero ut castrorum acies ordinata, quia imperium suum et potestatem proferre non cessat usque ad terminos totius orbis. Sive terribilis est ut castrorum acies ordinata, quia sic unitate charitatis connexa est et conjuncta, ut nulla vi maligni hostis, nulla peste discordiae possit penetrari: nihil enim sic terret malignos spiritus quomodo charitas.

»Averte oculos tuos a me, quia ipsi me avolare fecerunt.« Ac si diceret: Ego quidem dedi tibi oculos [Col. 0337C] columbinos, quibus me intueri et arcana Scripturarum acutissime penetrare valeres; sed cave ne illos ad me videndum modo intendere velis, quia dum in praesenti vivis, non potes: »Non enim videbit me homo et vivet.« Cum autem vinculis carnis absoluta ad me veneris, tunc me aperta visione videbis, et implebitur quod in Evangelio promittitur: »Qui autem diligit me, diligetur a Patre meo, et ego diligam eum, et manifestabo ei meipsum.« Quod autem dicitur, »Quia ipsi me avolare fecerunt,« non est putandum quod Deus quaerentes se deserat, et ab illis recedat, cum ipse praecipiat: »Quaerite et invenietis,« sed ita potius accipiendum, quia quanto amplius quisque divinitatem majestatis Dei perscrutari voluerit, eo amplius intelligit quam imperscrutabilis [Col. 0337D] atque incomprehensibilis sit. Et hoc est quod Psalmista dicit: »Accedet homo ad cor altum, et exaltabitur Deus.« Ac si diceret: Licet homo ad videndum Deum cor sublevet, exaltabitur, quia quantus sit comprehendi non potest. »Capilli tui sicut grex caprarum, quae apparuerunt de Galaad.« Hi versiculi superius expositi sunt, sed non pigeat iterato exponere, quos non piguit Spiritum sanctum repetere. Ideo enim bis istos versiculos posuit, ut certissimum et stabile teneremus quod sub repetitione confirmari audiremus. Capilli Ecclesiae sanctae, multiplices sunt subtilium cogitationum varietates. Et bene comparantur gregi caprarum, nam capra peccatoris figura est. Unde et in lege praecitur [Col. 0338A] ut quicunque per ignorantiam peccaverit, et cognoverit reatum suum, offerat pro delicto suo capram in holocaustum. Capilli ergo Ecclesiae gregi caprarum comparantur, quia sancti, qui sunt membra Ecclesiae, omnes reatus cogitationis suae per dignam poenitentiam et per lacrymas justae compunctionis delere satagunt. Bene autem de monte Galaad apparuisse dicuntur. Galaad interpretatur acervus testimonii. Ideoque per Galaad mens sanctorum designatur, qui sunt acervus testimonii, quoniam omnia quae saeculi sunt negligere, et solum Deum desiderare evidentissimis attestatur indiciis. Potest etiam per Galaad ipse Dominus et Redemptor noster intelligi. Galaad enim et montis et civitatis nomen est. De monte ergo Galaad grex caprarum apparuit, [Col. 0338B] quia Ecclesia super Christum est fundata, sicut ipse dicit: »Non potest civitas abscondi supra montem posita.« Ipse est acervus testimonii, quia multitudo prophetarum et patriarcharum gestis et scriptis ei testimonium perhibent.

»Dentes tui sicut greges ovium, quae ascenderunt de lavacro, omnes gemellis fetibus, et sterilis non est in eis.« Per dentes Ecclesiae firma sermonum ejus stabilitas intelligitur. Qui bene gregi ovium comparantur quae de lavacro ascenderunt, quia verba Ecclesiae nihil nisi innocentiam et mansuetudinem sonant, nihilque in se foedum, nihil turpe vel immundum retinent, sed lavacro sinceritatis et puritatis lavantur, audientes ab Apostolo: »Sermo malus ex ore vestro non procedat.« Bene autem [Col. 0338C] omnes gemellis fetibus esse dicuntur, quia sermo sanctorum nihil aliud sonat nec loquitur, nisi quod ad dilect onem Dei et proximi pertinet. Solummodo enim ea sancti loqui debent, quae ad perpetuam corporum et animarum pertineant sanitatem.

»Sicut cortex mali punici, sic genae tuae absque occultis tuis.« In genis diximus superius sanctorum castam verecundiam figurari; in cortice mali punici, mysterium passionis Christi, audientes a Paulo apostolo: Noli erubescere crucem Christi, neque me vinctum ejus. Et haec quidem magna sunt, quae in aperto sunt; maxima vero sunt illa quae sunt intrinsecus, hoc est quae in futuro sanctis reservantur.

»Sexaginta sunt reginae, et octaginta concubinae, et adolescentularum non est numerus.« Reginae sunt [Col. 0338D] doctores sanctae Ecclesiae, qui merito fidei et scientiae thoro regis aeterni propinquant, et spirituales Deo filios pariunt. Sexagenarius numerus ex denario et senario perficitur. Denarius enim per senarium multiplicatus, in sexagenarium consurgit. Et denario significantur divina praecepta, propter decalogum legis; senarius vero pro perfectione ponitur, quia sex diebus perfecit Deus opera sua. Reginae ergo sexaginta esse dicuntur, quia eos significant, ut diximus, qui perfectione scientiae et operis pollent, et propter solum amorem Conditoris sui et intuitum supernae remunerationis praedicant. Hic etiam numerus, id est sexagenarius, ex duodenario quinquies ducta conficitur. Nam quinquies duodeni, vel duodecies [Col. 0339A] quini, sexaginta fiunt. Reginae ergo sexaginta esse dicuntur, quia illos significant qui in Ecclesia constituti, quinque sui corporis sensus juxta institutionem duodecim apostolorum caste disponere noverunt. Concubinae eos significant qui non sincere Christum praedicant, sed propter lucra temporalia vel propter laudes populares. Nam et istae sunt reginae, et ante thorum regis per scientiam accedunt, et filios spirituales generant, sed a corona aeterni regni alienae exsistunt. Et bene octogenario numero comprehenduntur, nam hic numerus ex denario et octonario conficitur. Octogenarius vero in malo accipitur aliquando, propter quaternarium, quo multiplicato consistit. Quaternarius enim temporalia quaeque et praesentia significat, propter quatuor mundi climata, vel quatuor [Col. 0339B] anni tempora. Recte ergo concubinae istae octoginta esse dicuntur, quia (ut dictum est) propter sola temporalia et visibilia praedicant, et spiritualia minus curant. De talibus Apostolus dicebat: »Sunt quidam Christum annuntiantes non sincere,« etc., donec dicit: »In hoc gaudeo, sed et gaudebo.« »Adolescentularum non est numerus.« Adolescentulae sunt animae jam in Christo regeneratae, quae deposita primi hominis vetustate, in Christo renovatae sunt, necdum tamen sunt nobiles, necdum thoro regis aptae, quia necdum ad perfectionem Christum praedicandi pervenerunt. Quarum non est numerus, quia infinitus est numerus animarum in Christo credentium, nec ab ullo homine comprehendi potest. Caeterum Deo numerati sunt omnes [Col. 0339C] electi. Nam apud quem etiam stellarum numerus comprehensus est, ignorari non potest electorum numerus.

»Una est columba mea, perfecta mea,« hoc est una catholica per universum mundum diffusa Ecclesia, quae ex reginis et adolescentibus constans, etiam concubinas habet, hoc est, quosdam qui nomine tenus Christiani vel doctores dicuntur. Una est ergo Ecclesia, quia scissuram et schismata non recipit, sed sicut unus est Deus, una fides, unum baptisma, ita una est generalis Ecclesia: quae recte et columba vocatur, quia Spiritus sancti dote, qui in specie columbae apparuit, Christo sponsata et sanctificata est. »Una est matri suae, electa genitrici suae.« Mater nostra illa est coelestis Hierusalem, de qua [Col. 0339D] Apostolus dicit: »Illa autem quae sursum est Hierusalem, libera est, quae est mater nostra.« Haec ergo Ecclesia una est matri suae, quia ad exemplum illius Ecclesiae, quae jam Christo fruitur, ipsa in hac peregrinatione instituitur et informatur, atque ad illam beatitudinem, in qua cum Christo regnat, pervenire nititur. »Viderunt illam filiae, et beatissimam praedicaverunt reginae et concubinae, et laudaverunt eam.« Quas superius adolescentulas, hic filias appellat. Reginas vero et concubinas in hoc loco ut superius intelligamus. Filiae ergo, reginae et concubinae praedicant Ecclesiam et laudant, quia universitas fidelium catholicam admiratur Ecclesiam. Ipsa enim Ecclesia, quae ex multis fidelium constat personis, [Col. 0340A] catholicam (id est universalem) Ecclesiam conficit.

»Quae est ista, quae progreditur quasi aurora consurgens?« Vox est Synagogae. In fine siquidem saeculi cum plebs Judaica ad praedicationem Eliae et Enoch conversa fuerit ad Christum, ipsa quoque admirabitur, dicens: Quae est ista? id est quanta et qualis est Ecclesia quae progreditur? hoc est, proficit de virtute in virtutem. Non enim stare, sed progredi dicitur Ecclesia, quia non in uno loco contenta, sed totum mundum coelesti praedicatione occupavit. Quasi aurora progreditur, quia transactis tenebris infidelitatis, lumen veritatis habere ostendit. »Pulchra ut luna.« Lunam ferunt physici a sole illuminari. Et Ecclesia pulchra est ut luna, quia charitate [Col. 0340B] sponsi sui Christi illuminatur, et ejus gratia resplendet. Sive pulchra est ut luna in praesenti vita, ubi aliquando concessa sibi pace et securitate crescit, aliquando adversitatibus obtrita decrescit. »Electa ut sol,« in alia vita, ubi perpetuo resplendebit gaudio de visione Conditoris sui. Sive electa est ut sol, quia illum verum imitari nititur, de quo scriptum est: »Vobis timentibus nomen meum orietur sol justitiae.« Hunc solem imitatur vivendo in humilitate et justitia et pietate. »Terribilis ut castrorum acies ordinata.« Terribilis aeriis tempestatibus, ordinata ut castrorum acies, id est charitatis unitate unita, ut nullis tentationibus penetrari valeat.

»Descendi ad hortum nucum.« Laudata Ecclesia a Synogoga, respondet: »Descendi ad hortum nucum.« [Col. 0340C] Hortus nucum est vita praesens. Nam sicut in nuce tegmen quidem durissimum videtur, sed nucleus latet, ita in praesenti vita nostrae conscientiae clausae sunt, et non apparent, donec fracta testa corporis manifestentur. Descendit ergo ad hortum nucum Ecclesia, quando per doctores suos vitam singulorum considerat. Unde sequitur: »ut viderem poma convallium.« Poma convallium sunt virtutes, quae humilitate condiuntur. »Descendi (inquit) ad hortum, ut viderem poma convallium,« id est ut considerarem sanctos, excellentia quidem virtutum praeditos, sed humilitate depressos. »Et inspicerem si floruisset vinea.« Hoc est ut considerarem qui in studio sanctarum virtutum proficerent. »Et germinassent mala punica.« Hoc est ut eos quoque perquirerem, [Col. 0340D] qui jam apti sunt ad imitandam passionem Christi. Nam mala punica, ut saepe dictum est, mysterium passionis Christi significant. Considerat ergo Ecclesia per praelatos suos, qui in virtutibus, vel qui jam perfecti sunt, ut imitantes passionem Christi, pro illo quoque idonei sint sanguinem fundere, quales erant illi quibus Apostolus dicebat: »Vobis datum est, non solum ut credatis in Christum, sed ut pro illo patiamini.«

»Nescivi.« Vox est Synagogae. Quae videns tantam Ecclesiae gratiam inspecta veritate Evangelii, dolet quod antea non cognoverit fidem Christi, et quasi excusans se quod tarde conversa sit, dicit: Nescivi, o sponsa Christi Ecclesia. Nescivi, id est non [Col. 0341A] cognovi tantam gratiam et tanta dona spiritualium virtutum tibi a sponso tuo collata. »Anima mea conturbavit me propter quadrigas Aminadab.« Conturbata (inquit) sum nimia animi sollicitudine, propter tam subitam Evangelii praedicationem. Sciebam enim legem et prophetas divinitus datos, et ideo cum subito vidissem praedicari Evangelium, conturbata sum propter quadrigas Aminadab. Aminadab abnepos fuit Judae, per quem generatio Christi contexitur. Interpretatur Aminadab populi mei spontaneus, quia cum esset Deus, sponte factus est homo; cum esset conditor et creator, sola benignitate sua factus est portio populi sui. Et est sensus: Conturbata (inquit) sum propter subitam Evangelii praedicationem, quae veluti velocissimae quadrigae, totum subito [Col. 0341B] mundum pervolavit. Et bene hanc praedicationem non currus, sed quadrigas appellat, quia Evangelii praedicatio quatuor evangelistarum auctoritate consistit, et quatuor Evangelia quasi quadrigae sunt Novi Testamenti, cui praesidet auriga ipse Christus temperans et disponens ipse cursum Evangeliorum.

»Revertere, revertere, Sunamitis.« Vox est Ecclesiae, Synagogam ad fidem invitantis: »Revertere, revertere, Sunamitis.« Revertere, o Synagoga ab infidelitate ad fidem, revertere ab odio ad dilectionem. Sunamitis interpretatur captiva vel despecta. Talis erat Synagoga ante adventum Christi, captiva videlicet vinculo diaboli, et despecta a Deo, quia Christum ad salutem suam missum non cognovit. »Revertere, revertere, ut intueamur te,« id est ut [Col. 0341C] pulchritudinem tuae castitatis aspiciamus.



CAPUT VII.

»Quid videbis in Sunamite nisi choros castrorum?« Vox est sponsi. Qui audiens invitari Synagogam a sponsa sua Ecclesia ad fidem, dicit: »Quid videbis in Sunamite nisi choros castrorum?« Ac si diceret: Tu quidem o sponsa doles de perditione Synagogae, et quod tarde ad fidem veniat, sed adest tempus quo convertatur, et tunc nihil videbis in ea nisi choros castrorum, id est nisi charitatis concordiam et stabile robur fidei, quo pro defensione meae fidei pugnabit. Nam chori canentium sunt, castra vero militum pugnantium. In Sunamite ergo chori castrorum videbuntur, quia conversa Synagoga et concorditer [Col. 0341D] Christum praedicabit cum Ecclesia, et pro fide Christi usque ad mortem pugnabit. »Quam pulchri sunt gressus tui!« Ab hoc loco incipit sponsus exponere laudes sponsae suae. Et notandum quod a gressibus incipit ejus pulchritudinem texere, et in ore laudes ejus finit, sicut superius ab oculis coeperat. Hoc autem fecit vel ad pulchritudinem carminis variandam, vel etiam quia sic mysteriis aptissimum est. »Quam pulchri (inquit) sunt gressus tui!« Vidit Ecclesiam non otiose in uno loco stantem, sed veloci praedicatione totum mundum peragrantem, ideoque a gressibus coepit eam laudare. Gressus enim Ecclesiae sunt velox praedicatio apostolorum, per quos in omnem terram Evangelium insonuit. »In calceamentis,« id [Col. 0342A] est in patrum praecedentium exemplis. Calceamenta enim ex mortuis fiunt animalibus. Et calceamenta Ecclesiae sunt Patrum praecedentium exempla, quibus gressus habet munitos, ut securius eum imitando et sine offensione gradiatur. »Filia principis.« Alia translatio, »filia Aminadab« dicit. Aminadab (ut superius dictum est) populi mei spontaneus dicitur, qui recte figuram Christi tenet; nam Ecclesia et filia est et sponsa. Filia, quia ejus sanguine redempta, ejus baptismate regenerata: sponsa, quia dote Spiritus sancti illi est conjuncta. »Juncturae feminum tuorum sicut monilia quae fabricata sunt manu artificis.« In feminibus vel in femoribus solet sacra Scriptura generationis propaginem designare. Unde de Jacob legimus: »Omnes animae quae egressae sunt de femore [Col. 0342B] Jacob.« Femina ergo Ecclesiae sunt spiritualis generatio credentis populi per verbum praedicationis et lavacrum regenerationis. Juncturae feminum est conjunctio duorum populorum in una fide, judaici et gentilis. Et bene hae juncturae monilibus comparantur, quia fides utriusque populi maxime in operibus manifestatur. Nam »fides sine operibus mortua est.« Fabricata autem sunt manu artificis, hoc est Dei omnipotentis, cujus munere virtus boni operis credentibus tribuitur. Hic est ille artifex, de quo Paulus dicebat, quando memoriam Abrahae partriarchae faciebat: Exspectabat enim manentem civitatem, cujus conditor et artifex Deus est.

»Umbilicus tuus crater tornatilis, nunquam indigens poculis.« Umbilicus frigidissima pars est corporis, [Col. 0342C] et ideo per umbilicum fragilitatem nostrae mortalitatis debemus accipere. Crater vero est calix major, ansas hinc inde habens. Umbilicus ergo Ecclesiae, crater est tornatilis, quia quanto magis doctores Ecclesiae suae fragilitatis meminerint, tanto magis verbo praedicationis insistunt, ut eleemosynam verbi Dei praebentes, ipsi misericordiam a Deo consequantur. Et bene crater tornatilis dicitur. Torno enim facilius operamur, per quod significatur facilitas erogandi verbum vel eleemosynam dandi. Non enim morose, nec haesitando eleemosyna danda est, juxta quod Salomon dicit: »Ne dixeris amico tuo: Vade et revertere, cras dabo tibi, cum statim possis dare.« Quod etiam torno fit, non eget exterius adhibita regula vel linea, sed inerrate ex seipso perficitur. [Col. 0342D] Umbilicus ergo Ecclesiae crater est tornatilis, quia quicunque vel praedicat, vel eleemosynam dat, pro sola dilectione et supernae mercedis exspectatione hoc facere debet. Nam quicunque vel praedicat, vel proximis miseretur pro remuneratione temporali vel laude, crater est, sed non tornatilis. Et hic crater nunquam indiget poculis, quia praedicatoribus nunquam deest praedicatio verbi Dei, quia ipse quem praedicant, pocula scientiae et virtutem constantiae illis subministrat. Unde et Psalmista: Dominus dabit verbum evangelizantibus virtute multa.

»Venter tuus sicut acervus tritici vallatus liliis.« Eadem fragilitas quae per umbilicum designata est, ostenditur hoc loco per ventrem, quia venter nulla [Col. 0343A] ossium firmitate premitur. Bene ergo venter Eccle siae acervo tritici comparatur, quia sancti quique quanto magis memores sunt snae fragilitatis, eo studiosius ad proferendos bonorum operum fructus insistunt. Et recte non copiam tritici, sed acervum tritici dicit, ut per hoc significet incrementa virtutum, quae veluti acervus ab inferioribus ad superiora crescendo conscendunt. Nam sicut acervus inferioribus lata amplitudine spatiatur, superius vero quadam brevitate contrahitur et acuminatur, ita in Ecclesia multi sunt qui indulgentius vivunt, pauci vero qui summae perfectioni insistunt. Plures enim inveniuntur qui de bonis suis eleemosynam faciunt, quam qui sua pro Deo relinquunt. Hic acervus liliis vallatus dicitur, quia sancti bona quae faciunt, pro [Col. 0343B] desiderio supernae claritatis et candoris agunt. Nam per lilia coelestis illa claritas designatur. Potest etiam per ventrem Ecclesiae divinitus fons baptismatis accipi, quo fideles in novam creaturam regenerantur. Hic ergo venter acervo tritici vallato liliis comparatur, quia regenerati fonte baptismatis, docentur bonis insudare operibus, et ad intuendam supernae claritatis gloriam semper inhiare.

»Duo ubera tua sicut duo hinnul gemelli capreae.« Ubera Ecclesiae, sicut jam superius dictum est, sanctos doctores significant, qui parvulos quosque (hoc est, nuper in Christo regeneratos) lacte apertioris et facilioris doctrinae instruunt. Bene autem duo ubera dicuntur, quia de duobus populis, judaico videlicet et gentili, fideles congregantur, et lacte spiritualis doctrinae [Col. 0343C] aluntur. Haec duo ubera sicut duo hinnuli capreae gemelli esse dicuntur. Duo hinnuli sunt duo Testamenta, quibus eorumdem doctorum omnis praedicatio subsistit, quorum Testamentorum unus est auctor et promulgator Christus, juxta quod Salomon dicit: Verba sapientium quasi stimuli, et quasi clavi in altum defixi, quae data sunt a pastore uno, Christo videlicet. Caprea enim recte Christum significat, quia et intuitu et velocitate caeteris animantibus praeeminet, et mundum est animal ungulam dividens et ruminans. Tales enim sunt membra Christi, doctores videlicet, intuitu scientiae insignes, et ea velocitate terrena deserentes, atque ad coelestia festinantes. Dividens ungulam, id est habens boni et mali discretionem; et ruminans, hoc est sedula [Col. 0343D] memoria praecepta Dei meditans.

»Collum tuum sicut turris eburnea.« Doctores sancti, qui designantur per ubera, ipsi designantur et per collum. Nam per arterias colli vox egreditur, et colli ministerio caeteris membris vitalia alimenta ministrantur. Sic sancti doctores et verba vitae populis annuntiant, et alimento doctrinae coelestis eos nutriunt. Collum ergo Ecclesiae turri eburneae comparatur, quia sancti doctores ejusdem Ecclesiae et pulchritudinem et robur praestant. Pulchritudinem quidem, quae per candorem eboris designatur, caste et sincere vivendo. Robur vero praestant, quod significatur per turrim, quando eamdem Ecclesiam contra tentationes diaboli vel impetus haereticorum [Col. 0344A] muniunt. »Oculi tui sicut piscinae in Hesebon, quae sunt in porta filiae multitudinis.« Id est, ipsi doctores, qui per collum designati sunt, designantur et per oculos. Ipsi enim oculi universo corpori Ecclesiae provident, et iter quod ingredi debeant, ostendunt. Hi oculi Ecclesiae comparantur piscinis Hesebon in porta civitatis, quia sancti doctores populos in Christum credentes vitali lavacro abluunt, et salutaris doctrinae potu reficiunt. Filia autem multitudinis vocatur Hesebon juxta litteram, ob multitudinem confluentium inibi populorum. Sic et sancta Ecclesia recte dicitur filia multitudinis, quia numerositatem quotidie colligit gentium. Hesebon autem interpretatur cingulum moeroris. Oculi ergo Ecclesiae piscinis Hesebon comparantur, quia sancti doctores, [Col. 0344B] neglectis caducis saeculi gaudiis, cingulo moeroris se constringunt, quia caste et sobrie viventes in hoc saeculo, et pro suis erratibus deflent, quatenus in praesenti lugentes, ad vera aeternaque possint pervenire gaudia. In porta autem Hesebon hae piscinae esse dicuntur, quia nullus Ecclesiam ingredi valet, nisi prius aqua baptismatis abluatur, et nisi fonte salutaris doctrinae potetur. Hoc etiam significabat labrum aeneum, quod Salomon in porticu templi posuerat, ut sacerdotes ingressuri templum, et hostias immolaturi, ibi corpora abluerent.

»Nasus tuus sicut turris Libani, quae respicit contra Damascum.« Quia naso fetores et bonos odores discernimus, recte per nasum Ecclesiae iidem sancti doctores intelliguntur. Ipsi enim sagaciter [Col. 0344C] discernere noverunt inter fragilitatem catholicae fidei doctrinam et letiferum haeretici corporis fetorem. Nam et in divinis charismatibus, quae per Spiritum sanctum distribuuntur, dicitur: Alii datur per Spiritum discretio spirituum. Nasus ergo Ecclesiae turri Libani comparatur, quia sancti doctores et summum locum in Ecclesia tenent, ac veluti in Libano monte consistunt, et defendunt Ecclesiam a malignorum spirituum incursibus. Haec turris contra Damascum esse dicitur. Damascus metropolis civitas est Syriae, quae quondam contra filios Israel, utpote fortissimos et crudelissimos reges habens, dimicabat. Interpretatur autem Damascus, sanguinis potus, vel sanguinis oculus. Ferunt ibi Abel interfectum, ideoque significat potestates hujus saeculi, quae sanguinis potum [Col. 0344D] sitiunt, quia voluptatibus et illecebris carnis et sanguinis delectantur. Significat etiam aerias potestates, quae animarum nostrarum cruorem sitiunt. Contra Damascum ergo est haec turris, quia haec Ecclesia semper diabolo et membris illius, adjutorio Christi munita, resistit.

»Caput tuum ut Carmelus.« Caput ergo Ecclesiae principalitas mentis fidelium intelligitur: nam sicut capite membra reguntur caetera, ita mente cogitationes disponuntur. Bene autem caput Ecclesiae Carmelo comparatur. Carmelus enim, qui et Carmel dicitur, interpretatur cognitio vel scientia circumcisionis. Ergo caput Ecclesiae Carmelo assimilatur, quia novit circumcisionem aliquando corporaliter [Col. 0345A] celebratam, nunc se spiritualiter observare debere, juxta quod Propheta dicit: »Circumcidimini Domino in cordibus vestris.« Hanc sententiam circumcisionis non habuerunt Judaei, ideoque reprehenduntur a beato Stephano protomartyre dicente: »Dura cervice et incircumcisis cordibus et auribus, semper Spiritui sancto restitistis.« In libro quoque Regum legitur quod Elias in montem Carmeli ascenderit, et ibi orando aridam terram coelestibus pluviis irrigaverit, post longam trium annorum et semis siccitatem. Quae historia pulchram redolet allegoriam. Nam Elias, qui interpretatur Deus meus Dominus, Christum significat. Qui cum sit Deus et Dominus omnium et totius creaturae, specialiter suus, id est proprius, est Deus et Dominus Ecclesiae. Hic in Carmelum ascendit, [Col. 0345B] quando per gratiam suam mentes fidelium suorum conscendit, et per eos arenti mundo gratiarum suarum pluvias tribuit. Recte ergo (ut dictum est) caput Ecclesiae Carmelo monti comparatur, quia mens sanctorum conversatione sublimis est, et Christo in se ascensum praebet per profectum virtutum.

»Et comae capitis tui ut purpura regis vincta canalibus.« Si per caput Ecclesiae mens accipitur, per comas capitis cogitationes mentis debemus accipere, quae assidue de illa prodeunt. Purpureus vero color, qui sanguinis habet speciem, mysterium Dominicae passionis significat. Juxta litteram quod dicit, »purpura regis vincta canalibus,« significat lanam jam purpureo colore confectam et necdum [Col. 0345C] in fila deductam, sed adhuc in canalibus constitutam, quas Graeci vocant, in quibus sanguis conchyliorum solet defluere, et lanam in purpureum vertere colorem. Mystice canales istae humilitatem sanctorum significant, in quibus aeterni regis purpura tingitur, cum sancti quique humilitatem sui Redemptoris imitando, passionum illius conformes fieri satagunt, quatenus in purpurae dignitatem vertantur; id est, laborantes pro Christo, mereantur regnare cum Christo. Vincta autem haec purpura esse dicitur, quia sanctorum praecordia fixa sunt et stabilita in timore et amore Redemptoris sui, nec unquam a charitate ejus separari possunt.

»Quam pulchra es et quam decora, charissima, in deliciis.« Quam pulchra es, scilicet in fide, et [Col. 0345D] decora in operatione, charissima in deliciis. Supra dictum est de Ecclesia: »Pulchra ut luna, electa ut sol, terribilis ut castrorum acies ordinata;« hic vero dicitur, »Pulchra et decora, charissima in deliciis;« quae quasi contraria esse videntur. Nam ordinatam esse velut castrorum aciem, et esse in deliciis, repugnat, quia deliciae fortitudinem militum solent enervare. Sed sancta Ecclesia utrumque agit. Ordinata est velut castrorum acies, quia infidelibus haereticis resistit, et malignos spiritus sua sanctitate et perfectione terret. In deliciis etiam est, quia suavitatem supernae dulcedinis assidue palato mentis degustat, et inter pressuras hujus saeculi illas adipisci desiderat et continue illis satiari. Unde merito [Col. 0346A] illa quae talis est, sponso suo Christo charissima esse dicitur.

»Statura tua assimilata est palmae.« Statura Ecclesiae est perfecta ejus rectitudo. Neque enim ad vitia incurvatur, sed recta et immobilis persistit. Unde Psalmista exspectantium voce dicebat: »Incurvatus sum et humiliatus usquequaque.« Et propheta sub specie Hierusalem peccanti animae de malignis spiritibus dicit: »Quia humiliaverunt te, et dixerunt animae tuae, Incurvare ut transeamus.« At contra sancta Ecclesia recta stat, nec unquam incurvari consentit, audiens ab Apostolo: »Vigilate, state in fide, viriliter agite et confortamini, et omnia vestra in charitate fiant.« Et Dominus filiis Israel loquitur: »Ego sum Dominus Deus vester, qui eripui vos de [Col. 0346B] ergastulo Aegyptiorum, ut incederetis recte.« Statura ergo Ecclesiae palmae assimilatur, quae in omnibus quae agit semper in memoria supernam retinet remunerationem. Palma enim victricem ornat manum, et ideo significat praemium illud quod victoribus sanctis in coelestibus est dandum. »Et ubera tua botris.« Ubera Ecclesiae (ut superius dictum est) sunt doctores sancti, qui lacte simplicis doctrinae regeneratos in Christo nutriunt. Sed haec ubera botris assimilantur, quando iidem doctores perfectis perfectiora denuntiant, sicut Apostolus loquens simplicioribus, dicebat: »Non potui vobis loqui tanquam spiritualibus, sed tanquam carnalibus; tanquam parvulis in Christo lac potum vobis dedi, non escam.« Ecce ubera lactis plena. Quae ubera [Col. 0346C] in botros sunt versa, cum diceret: »Nos praedicamus Christum Dei virtutem et Dei sapientiam, et loquimur sapientiam inter perfectos.«

»Dixi, ascendam in palmam, apprehendam fructus ejus.« Ut ostenderetur omnis haec excellentia et magnitudo donorum Ecclesiae de Dei gratia venire, introducitur idem sponsus dicens: »Ascendam in palmam.« Quasi diceret: Inde habes ubera ad nutriendos parvulos, unde habes botros, quibus perfectioribus perfectionem propines doctrinam, quia ego mea gratia in te ascendi, et hanc tibi perfectionem concessi. »Ascendam (inquit) in palmam.« Palma Ecclesiam significat, vel etiam animam cujuscunque fidelis, qui memor est Domini Dei sui qui dicit: Confidite, ego vici mundum. Ipsa quoque omnium [Col. 0346D] vitiorum et iniquitatis victrix esse studet. Bene autem in palmam hic ascendisse dicitur, cum superius in hortum descendisse legatur. Dixit enim Ecclesia: »Dilectus meus descendit in hortum suum.« Idem est hortus quod et palma, videlicet una eademque Ecclesia. Sed in eam Dominus descendit, et ad eam ascendit. Descendit in eam, copiam suae gratiae illi de coelestibus mittendo; ascendit ad illam, dona sua in ea incrementando, eamque quibusdam profectibus veluti quibusdam gradibus ad celsiora sublevando. Sed et hoc de natura palmae est sciendum, quod in inferioribus aspera est, in superiobus pulcherrima decore foliorum et pulchritudine fructuum. Sic et sancta Ecclesia in inferioribus [Col. 0347A] asperitatem laborum et passionum sustinet pro Christo: in superioribus vero, hoc est in coelestibus, pulchritudinem et suavitatem exspectat praemiorum. Potest et per palmam arbor Dominicae crucis exprimi, in quam Redemptor noster pro humani generis redemptione ascendit, et in qua hostem humani generis superavit. Ait ergo: »Dixi, ascendam in palmam;« id est, per meos prophetas locutus sum, et promisi me ad passionem venturum, et meam Ecclesiam redempturum. »Apprehendam (inquit) fructus ejus;« id est fructus bonorum operum et laborum, quibus Ecclesia desudat remunerando; vel etiam secundum meum sensum, quo per palmam crux intelligitur. »Apprehendam fructus,« id est, impleto triumpho passionis, veniam ad gloriam resurrectionis, [Col. 0347B] et apostolis meis spiritualia dona concedam. »Et erunt ubera tua sicut botri vineae.« Hoc superius jam expositum est: nam ubera Ecclesiae doctores sunt, cum parvulos simplici doctrina nutriunt; sed botri vineae efficiuntur, cum perfectioribus sublimia quaeque annuntiant. Nam beatus Paulus uno codemque tempore ubera et botros habuit, quando de Christo loquens dixit: »Quorum patres, et ex quibus Christus.« Ecce ubera, id est simplex de Christo praedicatio. Sed haec ubera in suavissimum et fortissimum vinum conversa sunt, cum subjunxit: Qui est Deus benedictus in saecula.

Et odor oris tui sicut malorum. Guttur tuum sicut vinum optimum.« Os et odor Ecclesiae, est praesens ejus praedicatio, quae fama vel scripto ad [Col. 0347C] absentes ejus pervenit. Guttur vero est vox ipsa praedicatoris, quae in praesenti auditur. Odor ergo oris Ecclesiae odoribus malorum comparatur, quia ipsa fama praedicationis plena est suavitatis et gratiae. Guttur vero vino optimo assimilatur, quia ipsa vox praedicantium magnam in se virtutem auditoribus ostendebat. Quod vero malorum odor in novitate est, vini vero in vetustate, significat praedicationem Ecclesiae et in sui novitate, et etiam in sui perfectione omnem habere suavitatem et gratiam. »Dignum dilecto meo ad potandum, labiisque et dentibus illius ruminandum.« Vox Ecclesiae est. Quae audiens se laudari a sponso, gratulabunda respondet: »Dignum dilecto meo ad potandum.« Ac si diceret: Sponsus meus guttur meum vino optimo [Col. 0347D] comparavit, et illud vinum dignum est ad potandum ipso dilecto meo, hoc est praedicatio evangelica, quam in ore meo posuit, per ipsum, et non per alium annuntiari debet in mundo. Neque enim per alium decebat mysteria regni coelestis praedicari in mundo, quam per mediatorem Dei et hominum. »Et labiis (inquit) et dentibus illius ruminandum.« Labia et dentes sponsi, ut supra dictum est, doctores sancti sunt. Illud ergo vinum optimum ruminandum est labiis et dentibus sponsi, quia praedicatio evangelica a doctoribus tractanda et exponenda est. Nec absurdum est, quod cum vinum potetur, et non ruminetur, hic tamen dicitur labiis et dentibus ruminandum, quod magis ad cibum [Col. 0348A] quam ad potum pertinet. Nam sancti doctores vinum spirituale ruminant, quando praecepta evangelica diligenter exquirunt, et crebra meditatione investigant atque invicem conferunt.

»Ego dilecto meo, et ad me conversio ejus.« »Ego dilecto meo,« subaudis obsequium justitiae et devotionis impendo: illi, et non alteri fidem et servitutem meam promitto. »Et ad me conversio ejus,« ut me in praesenti inter labores et aerumnas hujus vitae tueatur, et in futuro ad gaudia vitae coelestis inducat. Potest etiam haec esse vox Synagogae ex persona sanctorum Patrum, adventum Christi desiderantium. Ac si diceret: Scio (inquit) illum spirituali praesentia mihi semper adesse, et ideo ego dilecto meo omni devotione famulari cupio, sed [Col. 0348B] tandem »ad me conversio ejus,« quia opto ut tandem, sicut promisit, in mea substantia mihi appareat. Nam dixerat supra sponsus: »Ascendam in palmam;« id est, promiserat se in carne venturum, et pro humano genere passurum, et inde gratulabunda dicebat, »Ego dilecto meo, et ad me fit conversio ejus;« id est, credo illum hominem venturum, et in mea substantia hominem mundo manifestandum.

»Veni, dilecte mi, egrediamur in agrum, commoremur in villis.« Ejusdem Synagogae vox est, »Veni, dilecte mi,« id est, appare per assumptum hominem. Tale est et illud Psalmistae, »Excita potentiam tuam et veni;« et Isaiae, »Utinam dirumperes coelos, et venires.« »Egrediamur in agrum.« [Col. 0348C] Ager, mundus iste est. »Egrediamur (inquit) in agrum,« id est, praedicemus mundo. »Commoremur in viliis,« hoc est, ipsis quoque paganis fidem tuam annuntiemus. Nemo nescit paganos a villa dictos, quia Graece, villa dicitur Latine. Inde pagani dicti, quia longe sunt a civitate Dei. Potest et vox Ecclesiae esse, »Veni, dilecte mi.« Ac si diceret: Jam mysterio ascensionis assumptum hominem ad coelos sublevasti, sed veni, divinae majestatis praesentia me saepius visitando. »Egrediamur in agrum.« Eodem sensu quo et superius, Praedicemus tuae incarnationis fidem mundo. »Commoremur in villis;« id est, etiam ignorantibus te paganis tuam fidem annuntiemus, nec in transitu, sed commoremur ibi, donec illos ex paganis catholicos, ex alienis tibi proprios [Col. 0348D] faciamus.

»Mane surgamus ad vineas.« Mane exortus est novae gratiae, quando videlicet, transeuntibus tenebris infidelitatis, Evangelium mundo coepit praedicari. »Videamus si floruit vinea.« Hoc est, inspiciamus Ecclesiam, si jam prima fidei rudimenta suscepit. »Si flores fructus parturiunt.« Inspiciamus etiam si flores parturiunt fructum, id est, si illi qui jam in Christum crediderunt, idonei sunt ad bene operandum. Nam flores emittit Ecclesia, cum primum fideles ad fidem veniunt. Flores vero fructus parturiunt, cum jam ipsa fide et dilectione bene operatur, ne ipsa fides otiosa sit, vel mortua sine operibus; nam, ut Jacobus dicit, »fides sine operibus mortua est.« [Col. 0349A] »Si floruerunt mala punica.« Mala punica (ut supra dictum est) rubicundum vel sanguinem habent corticem, et ideo significant passionem Domini, vel membrorum ipsius. Dicit ergo, »Si floruerunt mala punica,« hoc est, si sancti qui jam fide et opere perfecti sunt, idonei etiam sint imitari passionem Christi et pati pro illo. Mala punica erant illi quibus Apostolus dicebat: »Vobis datum est non solum nosse, verum etiam ut pro illo patiamini.« »Ibi dabo tibi ubera mea.« Ubera Ecclesiae doctores sunt, qui fideles primum ad fidem erudiunt. Cum (inquit) ad vineas exierimus, ibi dabo tibi, o sponse, ubera mea, hoc est tibi filios generabo. Unde adhuc subditur:

»Mandragorae dederunt odorem in portis nostris.« [Col. 0349B] Mandragora herba est aromatica, cujus radix similitudinem habet humani corporis. Poma ejus optimi sunt odoris, in similitudinem pomi Matiani [a 1Kb] , quod nostri terrae malum vocant. Haec herba rebus medicinalibus aptissima est. Nam ferunt eos qui incommodo vigiliarum laborant, haustu hujus pomi relevari, et posse dormire. Item ferunt eos qui ob curam secandi sunt, si exteriorem hujus pomi corticem biberint, non sentire sectionem vel adustionem [b 1Kb] . Quae omnia si quis mystice disquirere voluerit, spirituales sensus et Ecclesiae convenientes ibi inveniet. Dicit ergo, »Mandragorae dederunt odorem in portis nostris.« Portae Ecclesiae sunt apostoli et eorum successores, quia nemo civitatem Dei (id est Ecclesiam) intrat, nisi per sanctos doctores aqua baptismatis [Col. 0349C] regeneratus et vitali doctrina instructus fuerit. De his portis Psalmista dicebat: »Diligit Dominus portas Sion super omnia tabernacula Jacob.« Mandragorae autem fragrantiam virtutum designant. In portis ergo Ecclesiae mandragorae odorem dederunt, quando apostoli vel successores eorum famam suavissimae opinionis et odorem virtutum longe lateque sparserunt. Ideoque invitat sponsum suum ut veniat, quia jam nomen ejus longe lateque per apostolos annuntiatur, et odor praedicationis Christi longe lateque dispergitur. »Omnia poma nova et vetera, dilecte mi, servari tibi.« Id est, praecepta vel promissa Veteris Testamenti et Novi servari tibi, o dilecte mi. Sciebat enim omnia quae in Veteri Testamento annuntiata sunt, non nisi per Christum et in [Col. 0349D] Christo posse compleri. Ideoque dicebat, Tibi servavi poma nova et vetera, hoc est, te exspecto, ut per te impleantur in Novo Testamento quae praedicta sunt in Veteri. Unde et in passione sua jam pendens in cruce, cum gustasset acetum, dixit: »Consummatum est.« Et post resurrectionem apostolis: Necesse est impleri omnia quae scripta sunt in lege et prophetis et psalmis de me. Possunt etiam poma nova [Col. 0350A] et vetera justorum personae intelligi, qui vel in Veteri vel in Novo Testamento fuerunt. Dicit ergo Ecclesia, Servari tibi nova et vetera, id est, justos qui in Veteri Testamento praecesserunt, vel in Novo subsecuti sunt, tibi servavi, ut per te laborum suorum praemia perciperent. Nullus enim justorum regnum coelorum intrare valuit, nisi per Christum; quia ipse primus ascendit, et sequentibus suis membris coelum aperuit.



CAPUT VIII.

»Quis mihi det te fratrem meum sugentem ubera matris meae?« Ex his verbis intelligitur totum hoc carmen divinum esse et spirituale, et nihil in se quod juxta litteram intelligi possit, habere. Quae [Col. 0350B] enim unquam amatrix hoc optavit ut is quem diligit, parvulus efficiatur, et ejus frater, et in infantem versus sugat ubera matris suae? Est ergo vox illius Ecclesiae, quae adventum Christi praecessit, quam Synagogam (id est congregationem) appellamus. »Quis (inquit) mihi det te fratrem meum sugentem ubera matris meae?« Et est sensus, Tu qui modo es in sinu Patris, quis det ut homo efficiaris, et particeps ac consors meae naturae exsistens, frater meus appelleris? Nam ipse se fratrem apostolorum vocare dignatus est, dicens per Psalmistam: »Narrabo nomen tuum fratribus meis.« Et post resurrectionem mulieribus, »Ite, inquit, nuntiate fratribus meis.« »Sugentem ubera matris meae,« inquit, hoc est, implentem omnia quae naturae humanae conveniunt, [Col. 0350C] excepto peccato. Nam mater Synagogae in hoc loco ipsa humana natura intelligitur, de qua ipsa Synagoga exorta est. »Sugentem (inquit) ubera matris meae,« id est, sustinentem omnia quae humanae fragilitati competunt. »Ut inveniam te foris.« Hoc est, ut hominem factum in aperto videam. Quasi enim intus erat Deus, cum jam in sinu majestatis paternae lateret, sed foris inventus est, quando homo factus sobolem vilem se hominibus praebuit, et incomprehensibilis voluit comprehendi. »Et deosculer te.« Et deosculer te, inquit, id est, manifesta te aspiciam visione, quem nunc tantum in fidei teneo osculo, quod initio hujus carminis optavit, dicens: »Osculetur me osculo oris sui,« id est, per semetipsum jam veniat ut mihi appareat. [Col. 0350D] Quasi enim per prophetas osculabatur Ecclesiam dilectus, cum adventum suum per eos repromitteret. Optat ergo ut per seipsum veniens illam osculetur, hoc est in carne sua praesentiam exhibeat. »Et jam me nemo despiciat.« Quasi enim despecta erat ante Synagoga quam Christus veniret, quia jam legalibus observationibus dedita, sub typo et figura, et non in veritate adventum Christi [Col. 0351A] praedicabat. At postquam Jesus apparuit, et adventus sui gratia mundum lustravit, jam nemo despexit eam, quinimo terribilis ut castrorum acies hostibus suis fuit, quia per universum mundum Christum praedicavit, et mundanum imperium sibi subdidit. Nec mirum videri debet si nunc Ecclesiam Synagogam dicimus. Una est enim Ecclesia in praecedentibus et in sequentibus Patribus.

»Apprehendam te, et ducam te in domum matris meae.« O dilecte, per fidem et charitatem tibi adhaerendo, ducam te in domum matris meae. Mater Ecclesiae, hoc loco coelestis Hierusalem intelligitur, de qua Paulus dicit: Illa autem quae sursum est Hierusalem, libera est, quae est mater nostra. »Ducam te (inquit) in domum matris meae,« id est, prosequar [Col. 0351B] te revertentem in coelum, post actum incarnationis tuae et passionis mysterium. Ducam autem te, inquit, pro eo quod est, deducam et prosequar, quia ascendentem Dominum in coelos apostoli oculis deduxerunt, et quousque eum nubes suscepit, pio aspectu prosecuti sunt, donec angeli assistentes dixerunt: »Viri Galilaei, quid statis aspicientes in coelum? Hic Jesus qui assumptus est a vobis in coelum, sic veniet quemadmodum vidistis eum euntem in coelum.« »Ibi me docebis.« Hoc ad superiora refertur, ubi dicitur: »Inveniam te foris.« Cum (inquit) te foris invenero, hoc est, cum te in assumpta carne aspexero, ibi docebis me, quia ad omnia quae interrogare voluero, respondebis. Nam saepe etiam volentes interrogare apostolos Dominus [Col. 0351C] praeveniebat, eosque instruebat. Potest et ad hunc locum jungi, ubi dicit: »Ducam te in domum matris meae, ibi me docebis.« Cum (inquit) coelo receptus fueris, et me quoque in coelum tecum assumpseris, ibi me docebis, et in omnem veritatem induces, quod impossibile est homini in praesinti vita posse consequi; hinc est quod Dominus repromittit apostolis, dicens: »Venit hora, cum jam non in proverbiis loquar vobis, sed palam de Patre annuntiabo vobis.« Ergo ibi me docebis, id est, te et Patrem mihi aperta visione revelabis, hoc est, divinitatem tuam mihi facie ad faciem ostendes. »Et dabo tibi poculum ex vino condito.« Per vinum fervor charitatis et dilectionis intelligitur. Dabo (inquit) tibi vinum, hoc est, ostendam quam [Col. 0351D] ferventissima charitate te diligam. Et hoc vinum non simplex erit, sed conditum, bonis videlicet operibus et virtutibus. Nam amor Dei, sicut beatus Gregorius dicit, nunquam est otiosus, operatur magna si est. Si enim operari renuit, amor non est. Vinum enim conditum est dilectio cum operatione. Unde et Dominus in Evangelio: »Si quis diligit me, sermonem meum servabit.« Probatio dilectionis exhibitio est operis. »Et mustum malorum granatorum meorum.« Malum granatum idem est quod et malum Punicum. Dicitur autem malum granatum, eo quod multitudine granorum sit plenum. Malum Punicum, eo quod in Africa plurimum abundat. Punica enim ipsa est Africa. Habet autem [Col. 0352A] corticem sanguinei coloris, et ideo (ut saepe dictum est) figuram tenet Dominicae passionis. Mustus enim malorum granatorum est dilectio sanctorum martyrum, qui intantum Deum dilexerunt, ut pro illo mori non dubitarent. Et bene mustum dicitur, non aliud quodlibet poculum, quia mustum ferventissimum est, ita ut in nimio fervore omnem sordem ex se excoquat et purget. Dabit ergo Ecclesia dilecto mustum granatorum suorum, id est, ostendet in passionibus sanctorum martyrum quanta charitate Christus diligatur.

»Laeva ejus sub capite meo, et dextera illius amplexabitur me.« Per laevam (ut beatus Gregorius dicit) omnia prospera praesentis vitae accipiuntur; per dexteram vero futura beata vita in [Col. 0352B] coelis accipitur. Laevam ergo sponsi Ecclesia sub capite habet et dextera ejus illam amplexatur, quia quaecunque prospera praesentis saeculi blandiuntur, pro nihilo deputat, cuncta quae temporaliter arrident despicit; et dum ad solam supernae beatitudinis visionem tendit, illam solummodo amplexari desiderat.

»Adjuro vos, filiae Hierusalem, ne suscitetis, neque evigilare faciatis dilectam donec ipsa velit.« Habet Ecclesia quosdam in se qui baptismo Christi sunt renati, et nomine Christianitatis titulati, moribus tamen et conversatione saeculo serviunt, et Ecclesiam sauvissima sopitam quiete inquietare, atque ad perferendos tumultus excitare nituntur. Hi ergo propter gratiam mysteriorum Christi, quae [Col. 0352C] perceperunt, filiae Hierusalem appellantur in hoc loco, cum tamen moribus contraria agant. Et adjurat eos sponsus ne suscitent vel evigilare faciant dilectam, hoc est, ne illam in somno dulcissimae quietis positam, hoc est, in contemplatione sui Conditoris sua inquietudine excitent, et ad sollicitudines et curas saeculi evigilare compellant. »Donec ipsa velit;« hoc est, donec peracto officio debitae servitutis, qua in psalmis, hymnis, et cantibus spiritualibus Deo famulatur, admoneatur iterum cura corporeae fragilitatis ad usum saeculi redire.

»Quae est ista quae ascendit de deserto, deliciis affluens, innixa super dilectum meum?« Vox Synagogae, admirantis Ecclesiam de gentibus congregatam. [Col. 0352D] Quae est, inquit, id est qualis est, quanti meriti, quae ascendit de deserto? Derelicta enim fuerat a Deo per idololatriam et veritatis ignorantiam. Ascendebat ergo virtutum gradibus de deserto, hoc est de errore infidelitatis, in quo ad tempus derelicta fuerat. »Deliciis affluens,« id est virtutibus abundans. »Innixa (inquit) super dilectum meum,« id est, fiducialiter agens in Christo, et omnes virtutes suas et cuncta bona ad ejus gratiam referens, sciebat se nihil suis viribus boni implere posse, ideoque cum Apostolo dicens: »Gratia Dei sum id quod sum.« Et notandum quod dicit, Super dilectum meum. Nam Synagoga solam putabat se habere cognitionem Dei, caeteris gentibus in ignorantia [Col. 0353A] destitutis. »Notus enim,« ut ait Psalmista, »in Judaea Deus, in Israel magnum nomen ejus.« Sed ita miranti respondet Synagogae ipsius sponsus et dilectus quod sequitur.

»Sub arbore malo suscitavi te.« Arborem malum, crucem Dominicam debemus accipere, de qua arbore suscitata est Synagoga, quia ipsa a praevaricatione originalis peccati et potestate diaboli per crucem Christi redempta est, ibi suscitata est quae peccatis mortua erat. Et bene arborem mali dicit. Nam, ut supra dictum est, huic arbori Christum comparavit, dicens: »Sicut malum inter ligna silvarum, sic dilectus meus inter filios.« »Ibi corrupta est mater tua, ibi violata est genitrix tua.« Matrem et genitricem Synagogae, majorem et principaliorem [Col. 0353B] Judaicae plebis patrem dicit, quales erant Scribae et Pharisaei, qui Christum Pilato tradiderunt, qui reliquam plebem tanquam mater et genitrix regere debebant et erudire, et quales erant illi qui suadentibus illis principibus, improbe acclamabant: »Crucifige, crucifige eum.« Haec ergo mater Synagogae sub arbore malo corrupta est et violata, quando se suosque posteros crudeli maledictione constrinxit, dicens: »Sanguis ejus super nos et super filios nostros;« nam et isti sub cruce Christi erant, licet non fide et devotione, tamen crudeles vindictae sibi et suis posteris imprecatione.

»Pone me ut signaculum super cor tuum, ut signaculum super brachium tuum.« Quia (inquit) sub arbore malo suscitavi te, hoc est, quia passione [Col. 0353C] mea in cruce te redemi, pone me ut signaculum super cor tuum, hoc est, habeto me semper in memoria, et ne obliviscaris mei, quanta pro tua salute pertulerim. Pone me (inquit) ut signaculum super cor tuum per fidem, pone me ut signaculum super cor tuum per dignam operationem. Nam et nos quando aliquid in memoria habere volumus, signaculum digito vel brachio imponere solemus, ut illo admoniti, illius rei cujus curam habemus recordemur. Et nos ut signaculum super cor et brachium Christum ponere debemus, ut ejus memoriam semper habeamus, et ut recte in illum credentes, fidem ipsam bonis operibus exornemus. Quod si fecerimus, ipse quoque nos velut signaculum assumet, et nostri recordabitur, juxta quod Zorobabel duci Judaeae repromittit: [Col. 0353D] »Et ponam te sicut signaculum in conspectu meo.« Nam si nos beneficiorum ejus obliti fuerimus, nec ei dignas gratiarum actiones retulerimus, ipse quoque nostri obliviscetur, sicut de impio rege Jechonia filio Joachim dicitur: »Si fuerit annulus dexter in manu mea, inde evellam eum.« »Quia fortis est ut mors dilectio, dura ut inferus aemulatio.« Dilectio Christi fortis est ut mors. Sicut enim mors animam a corpore separat, et jam nihil concupiscere, nihil in praesenti vita homini licet ambire, ita dilectio Christi quem vere pervaserit, totum huic saeculo mortificat, et quasi insensibilem reddit, solumque pro Christo vivens, mundo mortuus est. Idem sensus est cum dicit: »Dura ut [Col. 0354A] inferus aemulatio.« Nam sicut infernus eos quos semel recipit nunquam restituit, sed semper retinet, ita verus Christi amor quem semel acceperit, nunquam dimittit; unde Apostolus dicit: »Quis nos separabit a charitate Christi? tribulatio? an angustia? an persecutio? an fames? an nuditas? an periculum? an gladius?« Sed et dilectio Christi hoc loco potest accipi, cujus dilectio fortis fuit ut mors, quia in tantum dilexit nos, ut pro nobis immortalis mortem susciperet. Dura fuit aemulatio ejus ut inferus, quia inferus nescit misereri aut a poenis miserorum mitigari, sic et Christi dilectio non potuit a misericordia cessare, aut ullis improbitatibus persecutorum removeri ab amore humani generis. Quidam hoc quod dicitur, »Dura est ut inferus [Col. 0354B] aemulatio,« ad Synagogam proprie referunt, quae gentes aemulabatur, et invidebat saluti eorum. Monet ergo Christus hoc dicens, ut ab invidia cesset, et saluti Ecclesiae congaudeat. »Lampades ejus, lampades ignis atque flammarum.« Id est, dilectionis lampades sunt lampades ignis atque flammarum. Lampades dilectionis praecordia sunt sanctorum, in quibus veluti in vasis dilectio habitat. Hae ergo lampades, lampades quidem sunt ignis, quia in corde ardent per amorem; lampades vero flammarum, quia exterius lucent per operationem.

»Aquae multae non poterunt exstinguere charitatem, nec flumina obruent illam.« Aquae et flumina sunt violentae persecutorum minae, vel etiam blandimenta, quibus sanctos a charitate Dei separare [Col. 0354C] nituntur. De quibus Dominus in Evangelio dicit, de viro qui aedificavit domum suam supra petram: »Venerunt flumina, flaverunt venti, et impegerunt in domum illam, et non cecidit: fundata enim erat supra pertram.« »Aquae ergo multae non poterunt exstinguere charitatem,« quia nulla tribulatio, nulla angustia sanctos a charitate Dei separare valebit. »Si dederit homo omnem substantiam domus suae pro dilectione, quasi nihil despiciet eam.« Hic versiculus non eget expositione. Nam nullius mundi substantiae, nullae opes comparatione dilectionis aliquid sunt. Legimus quidem sanctos sua dimisisse pro amore Christi, sed tamen nihil sibi videbantur dimittere in comparatione charitatis Christi, quem amabant. Unde Apostolus cum non solum terrenam substantiam, sed [Col. 0354D] et paternas traditiones dimitteret pro Christo, dicebat: »Haec omnia contemno et arbitror ut stercora, ut Christum lucrifaciam,« id est, ut amorem illius acquiram.

»Soror nostra parva est, et ubera non habet. Quid faciemus sorori nostrae in die quando alloquenda est?« Vox dilecti Synagogam alloquentis pro Ecclesia gentium. »Soror nostra,« inquit, id est gentium Ecclesia, »parva est, et ubera non habet;« et magna dignatione communicato cum Synagoga nomine dicit, »Soror nostra:« quia enim ex Judaeis carnem assumpsit, ideo se quasi Synagogae contemperat et exaequat. »Parva est (inquit) soror nostra.« Sicut alicujus hominis aetas describitur, [Col. 0355A] sic et aetas describitur Ecclesiae. Parva enim erat Ecclesia adhuc de gentibus congregata, sub ipsis Domini et apostolorum temporibus, quia et parvitate credentium parva exsistebat; et ubera necdum habebat, id est nequaquam praedicando spirituales Deo filios generare valebat. Dicit ergo quasi consilium Synagogae requirens, »Quid faciemus sorori nostrae in die quando alloquenda est?« Allocutio Ecclesiae est vel cum intrinsecus occulta inspiratione, vel exterius aperta praedicatione admonet Deus animam cujusque fidelis. Et est sensus: Quando per apostolos meos alloquar Ecclesiam de gentibus congregatam, quid faciemus? quomodo illi praecepta coelestia committemus? Utrum videlicet minima quaeque praecepta illi committemus, an quo major efficiatur, [Col. 0355B] perfectiora illi secretorum coelestium mysteria trademus? Nam Deus omnipotens pro mensura et capacitate mentis humanae temperat verbum praedicationis, considerans vires et capacitatem auditoris. Sed Synagoga tacente, ipse sponsus pro ea respondit:

»Si murus est, aedificemus super eum propugnacula argentea; si ostium est, compingamus illud tabulis cedrinis.« Si (inquit) soror nostra est murus, aedificemus super eum propugnacula argentea. Ac si dicat: Cum coeperint apostoli mei praedicare Ecclesiae de gentibus congregatae, si tales fuerint auditores qui merito perfectionis murus appellari possint, dum videlicet vel naturali ingenio praediti, vel philosophica eruditione praestantes, quasi alios [Col. 0355C] defendere et munire possint vice muri, aedificemus super hunc talem murum propugnacula argentea, id est, addamus illis eloquia divinarum Scripturarum. Nam, ut Psalmista dicit: »Eloquia Domini eloquia casta, argentum igne examinatum.« Si vero tales fuerint auditores qui nequaquam hostibus resistere possint, nec tela contra venientia repellere, sed fuerint vel ostium ut simplicia annuntiantes possint aliquos in Ecclesia et ad fidem adducere, quales sunt sacerdotes minoris gradus, qui baptizando in Ecclesia, et divinis mysteriis initiando homines in Ecclesiam introducunt, compingamus illud ostium tabulis cedrinis; id est, proponamus eis exempla praecedentium patrum, qui, veluti cedri, imputribilia videlicet ligna, id est immarcescibilia opera [Col. 0355D] habent, et veluti tabulae scientiae et charitatis latitudine diffusi sunt. Latitudo enim tabularum latitudinem cordis vel scientiae significat, dicente Psalmista: »Viam mandatorum tuorum cucurri, cum dilatares cor meum.« His ergo cedrinis tabulis, (id est sanctorum exemplis) compingamus illud ostium, ut videlicet illorum imitanda exempla aliis Ecclesiam introeundi veluti ostium januam aperiant.

»Ego murus, et ubera mea sicut turris.« Vox Ecclesiae. Quae cum audisset pro sua salute consulentem dilectum suum, ipsa laeta respondit: »Ego sum murus, et ubera mea sicut turris.« Ego (inquit) murus, ego supra firmam petram fundata sum, et glutine divinae charitatis solidata. Sive murus [Col. 0356A] sum, quia de vivis et electis lapidibus (hoc est sanctis) aedificata sum; »et ubera mea sicut turris,« quia tales intra me contineo, qui vice uberum alios nutrire possunt spirituali doctrina, et vice turris possunt alios defendere et munire, quique sicut turres in muro eminent, sic merito doctrinae et conversationis inter reliquos membra mea praecellunt. Hoc autem non meis meritis, neque libertate mei arbitrii habeo, sed dono et gratia sponsi mei. »Ex quo facta sum coram eo quasi pacem reperiens.« Id est, ex quo ille sanguinem suum pro me fudit, et repropitiando mihi Deum Patrem, dissolvit inimicitias quae erant inter Deum et hominem, mihique coelestia pacificavit. Ex quo ergo hanc pacem reperi, murus esse et ubera vice turrium [Col. 0356B] merui.

»Vinea fuit pacifico,« id est dilecto meo, qui est verus pacificus, quia per eum pacificata sunt omnia quae sunt in coelis et in terra. Unde, et a Propheta Pater futuri saeculi, princeps pacis appellatur, in cujus veri pacifici typo Salomon pacificus, auctor hujus carminis praecessit. Huic ergo fuit vinea, id est sancta Ecclesia. »In ea quae habet populos.« Hoc dicit ut se de Ecclesia gentium, non de Synagoga, ostenderet canere. Nam Synagoga unius gentis fuit tantum. Ecclesia vero habet populos, quia omnes gentes intra capacissimum suum gremium capit et recipit. »Tradidit eam custodibus.« Custodes hujus vineae (id est sanctae Ecclesiae) sunt prophetae, apostoli apostolorumque successores. [Col. 0356C] Sive etiam custodes hujus saeculi sunt angelicae virtutes, quae ab incursibus tentationum et daemonum Ecclesiam custodiunt. »Vir affert pro fructu ejus mille argenteos.« Viros, fortes dicit et perfectos, nam vir a virtute dicitur. Fructus Ecclesiae est coelestis vitae remuneratio, pro qua sancta Ecclesia in praesenti laborare non cessat. Mille autem argentei, quos pro fructu vir affert, significant omnia quae in hoc mundo possideri possunt. Millenarius enim numerus pro summa perfectione et plenitudine ponitur. Vir ergo pro fructu hujus vineae mille argenteos affert, quia sancti omnia sua relinquunt, et pauperibus erogant, ut fructum hujus vineae (hoc est, supernam mercedem) consequantur. Tale est illud quod Dominus in Evangelio dicit: [Col. 0356D] »Simile est regnum coelorum thesauro abscondito in agro, quem qui invenit homo, abscondit, et prae gaudio illius vadit, et vendit omnia quae habet, et emit agrum illum.«

»Vinea mea coram me est.« Vox sponsi. Tu (inquit) dicis quia vineam meam tradidi custodibus, tamen vinea semper coram me est, quia licet eam custodibus meis commiserim, ego tamen semper curam illius habeo, nec pro illa semper sollicitus esse desisto, sed sum cum illa usque ad consummationem saeculi. »Mille tui pacifici, et ducenti his qui custodiunt fructus ejus.« Mille tui, subauditur argentei, quos pro vineae dedisti fructu, pacifici tibi sunt. Quasi diceret: O anima fidelis, noli dubia [Col. 0357A] esse pro aeterna mercede, pro qua omnia tua dedisti, quia mille argentei pacifici sunt tibi, id est, manet te certa illa remuneratio, et verum inde fructum consecutura es. Et ducenti, subaudis argentei, pacifici sunt his qui custodiunt fructus meos. Sicut per millenarium plenitudo perfectionis, sic et per centenarium summa perfectio designatur, quia centenarius de laeva in dexteram transfertur. Ducenti ergo argentei, qui est duplicatus centenarius, significant eos qui doctrina et sancta operatione perfecti sunt, qui juste et pie vivendo semetipsos custodiunt, et etiam praedicando alios convertunt. His ergo talibus ducenti argentei sunt pacifici, quia duplicata in coelis eis manet remuneratio. De qualibus per Danielem dicitur: »Et qui ad justitiam [Col. 0357B] erudiunt multos, fulgebunt quasi stellae in perpetuas aeternitates.« Hos enim Apostolus dupliciter jubet honorari, dicens: »Presbyteri qui in nobis sunt, duplici honore digni habeantur, maxime qui praesunt vobis, et laborant in verbo.«

»Quae habitas in hortis, amici auscultant, fac me audire vocem tuam.« Vox dilecti sponsam alloquentis: O Ecclesia, quae habitas in hortis, id est, quae excolendis virtutum germinibus insistis. Hortus etenim ipsa Ecclesia est, quam (ut superius dictum est) crebro se promittit invisere. Ecclesia ergo in hortis habitat, quia plantaria virtutum assidue nutrit, nec transitorie modicum recessura, ibi tugurium ponit, sed fixa statione habitat. »Fac me, inquit, audire vocem tuam,« id est, praedica quibus [Col. 0357C] vales Evangelium, praecepta meae legis simul et promissum coelestium praemiorum annuntia. Hoc enim mihi jucundum et delectabile est, ut audiam vocem tuam, hoc est ut audiam te verba salutis aeternae annuntiantem. Sed »amici auscultant,« id est, angelici spiritus vocem tuam audire delectant, quos tibi amicos feci effusione sanguinis mei, quosque adjutores et protectores contra malignos spiritus institui. Sive amici, id est, justorum spiritus auscultant, quos de tuo coetu ad me in coelestia assumpsi. Ipsi enim de tua praedicatione et fratrum salute congaudent. Respondet confestim ipsa sponsa dilecto suo:

»Fuge, dilecte mi, et assimilare capreae hinnu loque cervorum super montes aromatum.« Mira [Col. 0357D] responsio. Invitatur ad praedicandum, et ut sponsus [Col. 0358A] audiat vocem ejus, illa vero hortatur sponsum suum ut fugiat. Sed magna est mysterii consequentia. Nam quia superius praedicta fuerat Christi nativitas, cum dixit: »Quis det te fratrem meum sugentem ubera.« Praedicta enim fuerat ejus passio, ubi dictum est: »Sub arbore malo suscitavi te,« nunc consequenter hortatur sponsum ut fugiat, hoc est velocissime per ascensionem ad Patrem redeat. Et est sensus: Jubes me praedicare? vis vocem meam audire? fuge, dilecte mi, id est, impleto incarnationis tuae et passionis mysterio, revertere ad coelum, ut non jam te sicut hominem, sed sicut Deum super omnia cogitare incipiam. Tunc enim audies vocem meam, quia tunc te liberius omni mundo praedicabo. Et hoc est quod Dominus in Evangelio dicit: [Col. 0358B] »Ego veritatem dico vobis, expedit vobis ut ego vadam.« Expediebat enim apostolis et omni Ecclesiae ut Christus rediret, et praesentiam corporalem absentaret, quia dum in corpore praesens erat, non poterant eum spiritu aliter amare, non poterant eum quem hominem cernebant, ut Deum invisibilem et ubique praesentem cogitare. At postquam ipse coelos ascendit, coepit eum Ecclesia spiritualiter diligere, et sic jam Deum cogitare et praedicare. Et hoc est quod Apostolus dicit: »Et si noveramus Christum secundum carnem, sed nunc jam non novimus.« Ergo, dilecte mi, si vis ita me te praedicare, fuge (id est recede) ad coelestia, et qui fuisti comprehensibilis per humanitatem, efficere incomprehensibilis per divinitatem, verumtamen ne me [Col. 0358C] in praesenti sine tua visitatione deseras, sed dignare me crebra tua visitatione requirere, mihique te saepius videndum praebere. Et hoc est quod dicit: »Similis esto capreae hinnuloque cervorum super montes aromatum.« Sicut (inquit) capreae et hinnuli cervorum indomita animalia humanum consortium refugiunt, et tamen crebrius in montibus videntur, sic et tu post tuam ascensionem, licet invisibilis, dignare mihi tamen saepius dono tuae gratiae apparere, et hoc super montes aromatum. Montes aromatum sancti Dei sunt, excellentia sanctae conversationis coelo proximi, et odore ac fama virtutum longe lateque fragrantes. Hinc Apostolus de se suique similibus dicit: »Nostra conversatio in coelis est.« Et alibi: »Christi bonus odor sumus in [Col. 0358D] omni loco.«



HAYMONIS HALBERSTATENSIS EPISCOPI IN DIVI PAULI EPISTOLAS EXPOSITIO
(Juxta editionem principem, anno 1519 Argentorati datam [a 2Kb] .)
[Col. 0359]



[Col. 0359A]
OTTOMARUS LUSCINIUS JURIS PONTIFICII DOCTOR SIXTO HERMANNI, parocho Divi Thomae Argentinensis, S. D.

Si votis proficeremus, atque eo potissimum quisque promoveretur quo maxime vellet, num aliud in desiderio mortalium videris caeteris anteferri, Sixte, litteris et integritate spectabilis, quam quod tu veluti unicum scopen plebi Christianae etiam atque etiam proponis, repetis, inculcas; nempe bonorum omnium affluentiam, et absolutam quamdam felicitatem? Id est sane quod jamdudum indagarunt philosophorum diversae familiae, quanquam paulo remissius, id est quod nemo omnium non maximopere concupiscat, nemo non optet esse quam praesentissimum. Sed longe secus evenit atque cogitamus futurum, ardua ducit ad hoc ipsum via quod est summum, nulli sponte ac praeter merita offertur quando sudorem etiam virtuti, cum et ethnicus quispiam attingere potest, Deus proposuerit. Ad summum igitur istuc conscendere haudquaquam possimus nisi eum tollem qui summus est teneamus. Ipse est qui viam sese ad summa enitentibus adfuturum palam pollicetur, ut sciremus qua foret eundum. Ipse est qui veritatem [Col. 0359B] se esse monstravit, ne errore quopiam per ambages a recta deflecteremus. Ipse est postremo qui vitam sese obtulit ne ambigeremus quo esset contendendum. Sponsorem igitur veracem atque adeo ipsam veritatem sectemur oportet, cui vel soli conjuncta sunt omnia. Atqui in primis haesito num alibi magis spiret viva et longe simillima hujus beatitatis imago quam in arcanis litteris, quae Spiritu Dei conceptae sunt et verissime animantur, in quibus perpetuo nos sermone alloquitur, docet et solatur Deus. Nam nisi me fallat opinio, jamdudum Aristotelicis conclamatum est etiam decretis, Talem esse quemquam qualem sua ipsius dicta factaque indicarent. Atque id quidem nisi libris e sacris discere nobis liceret quid gessisset aut quae dogmata posteris sanxisset Servator noster Christus, felicitatis summae praeco, imo vero ipsa perfecta felicitas, dispeream, si non jamdudum in erroris chaos prolapsi fuissemus. Quanquam ne sic quidem omnino absit labendi periculum, [Col. 0359C] ubi videas vulgus hominum, tum eorum qui sunt [Col. 0360A] omnis litteraturae expertes, tum vero horum etiam qui titulis inanibus doctoris gloriantur, dictu mirum quantam zizaniae vim in sementem Christi conspergere. Fallor si non mille superstitiones, mille praestigias et totidem anilium fabularum deliramenta invenias, quae sensim in Christianam religionem irrepserint, non tam aliam ob causam quam quia divinas illas litteras vel prorsus non attingimus, vel forte frigidius aut minori sedulitate, fervore, ac cura quam par erat. Scatent nostro aevo passim inexhausta quadam colluvie quaestionum omnia, factiones sophisticarum argutiarum tam immenso tanquam vario examine eruperunt, ut summo etiam ingenio praeditis satis factum videatur si post innumeros exantlatos labores vel sero tandem Thomistae nomen, Scotistae aut Occanistae sibi liceat vindicare. Atque interea quis est qui in lege Domini dies meditetur noctesque? Cum ne aliud quidem dici possit ad beatitudinem assequendam compendiosius et ad veram sapientiam indagandam expeditius perducere. Jure [Col. 0360B] igitur optimo, nisi malis nostris velimus longius delectari, cogimur, Sixte amicissime, jam tandem resipiscere, et contemptis parum sinceris rivulis, imo omni prorsus ex parte turbidis, ad fontanam puritatem, quo propius fieri poterit, accedere; ad veteres, inquam, illos graves ac solidos scriptores qui profunda aeternae sapientiae sensa ex Scripturae arcanae penetralibus, patente meatu nobis eruerunt; atque utinam pari studio tenerentur omnes, videres enim Christo non tam nomine nobiscum quam votis, verbo et opere convenire. Habent enim hoc quodammodo sibi conjunctum faeculentae disciplinae, ut contagione sua non parum efficiant moribus. Caeterum, dum omnes ejusce farinae, ut dicitur, doctores excutimus, commodum nobis Haymonem tua opera suppeditasti, qui Pauli apostoli verba, seu malis, cum divo Hieronymo, tonitrua dicere, ea diligentia metitur, ea trutina expendit, ea facilitate aperit, ut si etiam nonnihil ei defuisse videatur (quis est enim [Col. 0360C] qui in re tam immensa non alicubi vacillet), sedulitatem [Col. 0361A] tamen et summam diligentiam defuisse homini haudquaquam dicere queas. Eat igitur tuis auspiciis in lucem Haymo noster, et cum plerisque aliis prisci aevi doctoribus hoc saeculo renascatur. Facessant sophisticae spinae etiamnum acutae, delitescant penes suos assertores verborum nunquam finienda certamina, quando omnis contentio quo a charitate longius abest, a Christo nimirum aberit quam longissime. Refloreant prisca simul cum moribus studia, profani esto quidquid pios ac sanctos reddere [Col. 0362A] non potest suos professores. Nos coelestem hanc alimoniam vegetandis animis accommodatam crebro degustabimus, ac veluti munda animalia ruminabimus, ut Deo auctore ex conversatione nostra veros nos aestimet theologos quisquis nobis convixerit, et istis qui sola umbra gloriantur suos inanes titulos ceu personatis traoegdiarum regibus relinquemus. Vale, optime Sixte, et Ottomarum tuum (ita ut facis) dilige. Argentorati. Kalendarum Decembris, anno redditae salutis 1518.




[Col. 0361]
SIXTUS HERMANNI ARTIUM MAGISTER Consultissimo OTTOMARO LUSCINIO juris pontificii doctori, S. D.

[Col. 0361B] Quas ad me super Haymonis Paulinarum epistolarum fidelissimi expositoris praeconio, eximie doctor, dedisti litteras non citra maximum animi mei recreamen diligentius pellegi, quod cum docte, cum erudite, penates Christianae theologiae subire petentibus semitam et quidem compendiosam proposueris haud temere notando quos antiquioribus Ecclesiae doctoribus posthabitis, cavillatoriae quaestiones plus aequo delectant, quibus ad decrepitam ferme aetatulam Stentorea (ut aiunt) voce inter se digladiantur. Non inficior scholasticam illam theologiam pro ingeniorum exercitio litterariis archigymnasiis necessariam; verum omnem vitae cursum, classicis et avitis sacrarum litterarum scriptoribus spretis, eidem contentioni dedicasse veluti ridiculum cuique nasum habenti damnandum censeo. In omni, ut nosti, actione cum excessus tum defectus fugiendi sunt; quocirca [Col. 0362B] recentiores theosophos quaestionibus insudantes omnino eliminandos, ac de ponte quasi dejiciendos, arbitror minime, verum omnes ingenii nervos vetustioribus praeteritis doctoribus illuc dumtaxat extendissime, ipsa stoliditate stultius quis non judicabit? Quocirca in hoc theologico studio ut nequid nimis item, et nequid minus agatur prospiciendum. Prodeat igitur Haymo noster in lucem, auspicatissima alite tuo epistolio adornatus, quem te patrono ab omni livoris mordacitate tutum iri dubitamus nequaquam. Perge praeterea, excellentissime vir, musis tuis humanioribus, politiori quoque litteratura, probos ac doctos viros immortales reddere, meque amicorum tuorum rationario trabali, ut dicitur, clavo infigere, quem votis tuis vicissim semper offendes paratissimum. Vale. Argentorati, idibus Martiis, anno Domini 1519.




[Col. 0361]
[IN DIVI PAULI EPISTOLAS EXPOSITIO.(G)*]



IN EPISTOLAM AD ROMANOS.



ARGUMENTUM.
[Col. 0361C]

A Corintho civitate metropoli Achaiae regionis scripsit apostolus Paulus Romanis hanc Epistolam, quos non ipse, non Petrus, non quilibet apostolorum duodecim primum instruxit, sed quidam Judaeorum credentium, qui ab Hierosolymis Romam venientes, ubi princeps orbis residebat, cui erant ipsi subjecti, fidem quam apud Hierosolymam didicerant Romanis evangelizaverunt. Causa autem scribendi hanc Epistolam, haec probatur exstitisse: orta est autem contentio inter Judaeos credentes et gentiles etiam ad fidem concurrentes: Judaei siquidem credentes, propter sanctos patres a quibus originem ducebant, et propter legem quam soli inter caeteras gentes acceperant, despiciebant gentiles venientes ad fidem, [Col. 0361D] ut pote idololatriae superstitioni hactenus deditos, dicentes propter observationem legis cui servierant, meruisse gratiam Christi fidemque Evangelii. Econtra [Col. 0362C] gentiles praeferebant se nihilominus Judaeis, improperantes eis mortem Filii Dei, simulque protestabantur se idolis obsequium venerationis minime exhibuisse si legis praecepta aut prophetarum oracula habuissent. Omnibus his igitur praebuit se Paulus apostolus medium, omnes illorum contentiones destruens, quae in prologo hujus Epistolae narrantur: et quasi bonus concionator extenta manu illos alloquens, omnes ad unam concordiam adduxit, ostendens nullum eorum suis meritis esse salvatum, sed per gratiam Jesu Christi, quia omnes Judaei et gentiles sub peccato tenebantur.



PROLOGUS.

Epistola, Graeco vocabulo, Latine dicitur supermissa [Col. 0362D] vel addita, sicut epigramma, id est superscriptio, et epitaphium super sepulcrum. Epi quidem sonat, super, stola vero, missa. Epistolae autem istae [Col. 0363A] idcirco dicuntur supermissae vel additae, eo quod super Vetus Testamentum et gratiam Evangelii, ubi perfecta salus consistit, ab apostolo sint missae credentibus, ad resecanda praesentia atque orientia vitia: et ut si quis transgressus fuerit Evangelium, hic inveniat medicinam salutis: quatenus vindictam Evangelii possit effugere, redditur illi per dignam poenitentiam. Sunt supermissae non dignitatis causa quod superexcellant, sed ad completionem illorum postea scriptae. Epistola autem ista non illum ordinem tenet in corpore Epistolarum quo scripta est, sed causa dignitatis Romanorum, qui tunc temporis universis gentibus imperabant, primatum obtinuit. Hoc autem factum est non ab Apostolo, sed potius ab illo qui omnes ejus Epistolas sub uno cor ore [Col. 0363B] curavit colligere. Notandum autem quod sicut Moyses legislator Israelitico populo a Pharaone liberato decem praecepta legis tradidit (Exod. XXIX), ita apostolus Paulus credentibus in Christum, et a Pharaone spiritali erutis, decem Epistolas scripsit. Nam quatuor reliquas ad discipulos misit, duas videlicet Timotheo, unam Tito, unam Philemoni. Pauli. Paulus, ut Hieronymus dicit, a primo spolio quod sanctae Ecclesiae contulit, a Paulo videlicet Sergio proconsule, quem apud Cyprum convertit (Act. XIII), hoc nomen sibi imposuit; ut sicut Parthicus, qui Parthos superavit, et Germanicus, qui Germaniam vicit, quilibet dux Romanorum dictus est, sic ab eo principe quem prius superavit sit appellatus Paulus. Beatus vero Augustinus dicit modicum [Col. 0363C] interpretari Paulum, id est humilem. Unde ipse dicit: Ego sum minimus omnium apostolorum (I Cor. XV). Dicitur et apotyspaulys [ ] secundum quosdam, id est a cessatione persecutionis: vel certe, ut quidam dicunt, binomius fuisse intelligitur, ut plurimi inveniuntur duobus nominibus vocati, sicut Ozias qui et Azarias in Veteri Testamento; in Novo vero Matthaeus, qui et Levi. Unde in Actibus apostolorum legitur: Saulus, qui et Paulus invalescebat et confundebat Judaeos. Vel etiam more sanctorum, communicationem meruit nominis, ut Abraham et Jacob, et Simon qui et Petrus vocatus est a Domino, ut qui persecutor vocatus est Saulus, id est infernalis, post praedicator effectus diceretur Paulus, id est humilis Christi [Col. 0363D] discipulus Apostoli. Apostolus Graece, Latine dicitur missus. Et iste audivit a Domino: Longe mittam te ad gentes (Act. XXII). Apostolorum autem genera sunt quatuor. Primum est quod nec ab hominibus fit nec per hominem, sed a Deo tantummodo, de quorum numero fuerunt Moyses, Isaias aliique quamplurimi prophetarum, duodecim quoque apostoli, qui quamvis ab homine Christo essent missi, tamen ipse homo erat et verus Deus Moysi ergo dictum est: Mittam te ad Pharaonem (Exod. III). Isaiae quoque: Quem mittam? et quis ibit nobis? Et ille: Ecce ego, mitte me, et Dominus: Vade ad populum istum (Isa. VI). Secundum quidem quod a Deo est, sed per hominem: de quorum numero exstitit Josue, [Col. 0364A] qui, Deo praecipiente atque volente, per Moysen missus est, aliique quamplurimi, qui electione populi pro vitae meritis Deo volente electi sunt. Voluntas enim populi plerumque voluntas Dei est. Tertium, quod ab homine est tantummodo, et non a Deo, cum favore hominum aliquis eligitur, non pro bona conversatione, neque causa religionis, sed nobilitatis parentelae: seu cum quis pretio subrogatur in sacerdotii dignitatem: de quorum numero dicit uni beatus Ambrosius episcopus: Nisi centum solidos dedisses, hodie episcopus non esses. De istorum etiam numero erant illi de quibus dicitur in libro Regum (I Reg. XII), qui temporibus Jeroboam implebant manus suas et fiebant sacerdotes idolorum. De istis ergo talibus dicit Dominus per [Col. 0364B] prophetam: Ipsi regnaverunt, sed non ex me: principes exstiterunt, et non cognovi (Ose. VIII). Quartum quoque genus est apostolorum, quod neque a Deo, neque per hominem sit, sed a semetipso tantum constat, ut sunt pseudoprophetae et pseudoapostoli, dicentes: Haec dicit Dominus, cum Dominus non miserit eos. Sciendum est autem inter hos omnes, quosdam tantae dignitatis esse, ut et apostolus et prophetiae sublimentur honore, ut fuit Moyses, Isaias, Joannes quoque Baptista, de quo dicitur: Ecce ego mitto angelum meum ante faciem tuam, qui praeparabit viam tuam ante te (Marc. I), ex quibus fuerunt et apostoli, qui praemia electorum et tormenta reproborum suis auditoribus praedixerunt, quodam honore prophetiae insigniti. Ad Romanos. Romanos [Col. 0364C] appellat hic Apostolus, qui ex Judaeis gentibus credentes in partibus Italiae habitabant. Interpretantur autem Romani sublimes sive tonantes, quia illo tempore quo Apostolus hanc Epistolam eis misit, cunctis gentibus principabantur. Ideoque sublimiores erant omnibus populis, et intonabant praecepta publica et privata, eorumque fama in omnium hominum resonabat ore.



CAPUT PRIMUM.

Paulus servus Jesu Christi. De nomine Apostoli jam superius dictum est: sed quaerendum est cum Dominus dicat: Jam non dicam vos servos, sed amicos meos (Joan. XV), quare Apostolus se servum appellet. Ad quod dicendum duo genera esse servitutis: [Col. 0364D] unum videlicet timoris, alterum amoris. Est quidem servitus timoris, qua timet servus dominum suum, timens ab eo flagellari si per omnia ejus voluntati non obedierit. Et est servitus amoris filiationisque, qua servit bonus filius patri, timens ejus offensam, quo scilicet genere servitutis vocat se Apostolus servum Jesu Christi. De qua et ipse Dominus ait: Cum feceritis omnia quae praecepta sunt vobis, dicite, Servi inutiles sumus (Luc. XVII). Hoc est non servus timoris et poenae, sed servus amoris et filiationis, quo, ad instar filii, non vult offendere Christum Jesu. Hoc nomen est ab angelo humanitati impositum, dicente ad Mariam: Vocabis nomen ejus Jesum (Luc. I; Isa. VII; Matth. I). Jesus enim Latino [Col. 0365A] eloquio salvator vel salutaris interpretatur. Cujus nominis etymologiam exponens angelus, dixit: Ipse enim salvum faciet populum suum a peccatis eorum. Si vero nomen divinitatis illius requiris, Verbum Patris vocatur. Christus, Graece, Latine dicitur unctus, Hebraice messias: siquidem unctus est ipse non oleo visibili, sed oleo invisibili, plenitudine videlicet Spiritus sancti. De qua unctione dicit Psalmista: Unxit te Deus, Deus tuus oleo laetitiae (Psal. XLIV). Aliis fuit olim adjectivum hoc nomen, sacerdotibus videlicet, regibus et prophetis, sed Jesu factum est proprium: Vocatus apostolus. Est vocatio generalis, de qua dicitur: Multi sunt vocati, pauci vero electi (Matth. XX). Et est specialis, de qua idem ait Apostolus quodam loco: Quos vocavit, hos et justificavit [Col. 0365B] (Rom. VIII), secundum quam vocatus est Paulus apostolus, id est missus. Notandum autem idcirco nomen apostolatus ab Apostolo in omnibus esse positum Epistolis, ut majoris honoris et dignitatis essent ejus Epistolae apud auditores. Segregatus, id est electus ad Evangelium praedicandum. Vel Segregatus, id est a grege separatus, a caeteris videlicet discipulis, non mente sed corpore, quia cor unum et animam unam habebat cum caeteris. Segregatus est corpore ab aliis, Spiritu sancto praecipiente: Segregate mihi Barnabam et Paulum (Act. XIII), et destinatus est gentibus totius orbis praedicator. Verbi gratia: Sicut homo extendit brachium ad operandum, et tamen non idcirco praeciditur a reliquo corpore, ita Paulus apostolus destinatus est quidem [Col. 0365C] gentibus ad praedicandum, sed tamen non ideo separatus est a caeteris apostolis mente et desiderio. Et cum reliqui apostoli singulis in locis praedicassent, et singula regna tenuissent, verbi gratia: Andreas Achaiam, Thomas Indiam, Matthaeus Aethiopiam, ille omnibus gentibus et omnibus regnis praedicator exstitit; unde ipse dicit: Qui operatus est Petro in apostolatum circumcisionis, operatus est et mihi inter gentes (Gal. II). Quod tale est ac si aliis verbis diceret: Qui Petrum constituit magistrum Judaeorum, me quoque magistrum voluit praeficere omnibus gentibus. In Evangelium Dei. Marcus dicit, Initium Evangelii Jesu Christi, iste econtra Evangelium Dei Patris esse affirmat. Quare fit ista diversitas? Quia, ut Filius ait, omnia Patris sua sunt, [Col. 0365D] et sua Patris; ideoque unum Evangelium communiter possident, id est bonum nuntium. Nam sicut una substantia est Patris et Filii, una potestas, una deitas, ita unum Evangelium est Patris et Filii. Quid ergo est Evangelium? Bonum nuntium, ut diximus. Et quod est melius nuntium quam omnipotentem Deum Trinitatem habere in personis, unitatem in substantia; Patrem ingenitum, Filium unigenitum, Spiritum sanctum procedentem ab utroque, annuntiare nativitatem quoque Christi secundum divinitatem ante saecula, secundum humanitatem in fine temporum, miracula illius, passionem, resurrectionem, ascensionem ad coelos, adventum illius ad judicium, resurrectionem generalem, gloriam [Col. 0366A] electorum, damnationem reproborum. Ad ista omnia praedicanda segregatus est Apostolus. Sequitur:

Quod ante promiserat per prophetas suos. Sicut promisit Deus Pater per prophetas Filium suum ad salutem humani generis in mundum esse venturum, sic promisit et sanctum Evangelium. Notandum quod quia cum dixisset per prophetas, statim subintulit suos; prophetae enim nomen commune est, et accipitur aliquando pro bono, aliquando pro malo. Nam sicut fuerunt in Veteri Testamento prophetae boni, qui Spiritu sancto afflati multa mysteria sibi divinitus ostensa praedixerunt, ita fuerunt et falsi dicentes: Haec dicit Dominus, cum Dominus non miserit eos. Unde et per Isaiam dicitur: Et propheta loquens mendacium ipse est cauda (Isa. IX). Non ergo per istorum [Col. 0366B] ora promisit Evangelium, sed potius per illorum quos ipse in veritate misit. Unde per Jeremiam dicit: Disponam, inquiens, domui Israel et domui Juda Testamentum Novum (Jer. XXXI), id est Evangelium. Et iterum: Feriam, inquit, vobiscum pactum sempiternum (Ibid.). Psalmista quoque, qui legem Mosaicam habebat, exorabat dicens: Legem Evangelii constitue mihi (Psal. CXVIII). In Scripturis sanctis de Filio suo. Sunt scripturae non sanctae, ut sunt dicta philosophorum, Platonis seu Aristotelis, carmina poetarum, Homeri seu Virgilii, aliorumque poetarum gentilium. Scripturae vero sanctae appellantur lex et prophetae atque psalmi, quia sanctificant observationes suas, prohibendo vitia et commendando virtutes. Quae Scripturae sanctae vel Evangelium de [Col. 0366C] Filio Patris, id est de Christo sunt, quia illum annuntiant. Multi quidem sunt filii Dei secundum adoptionem, de quibus Joannes dicit: Quia quotquot receperunt eum, dedit eis potestatem filios Dei fieri (Joan. I), sed unus est proprius naturalisque Dominus Jesus Christus; de quo ipse Pater: Hic est, inquit, Filius meus charissimus (Matth. III). Et de quo Apostolus: qui factus est ei, inquit, id est a Deo Patre Filius, ex semine David secundum carnem. Dominus Jesus ex duabus substantiis, divina scilicet et humana, id est in unitate personae subsistens, verus Deus est et verus homo; secundum quod Deus est, non est factus, sed genitus, quia non est creatura; secundum autem carnem, factus ex semine David, qui fuit de tribu Juda. De cujus progenie [Col. 0366D] descendit beatissima virgo Maria, ex cujus semine formata est caro Dominica, opere Spiritus sancti in utero virginali. Unde satis convenienter dicit Apostolus, quia factus est Deo Patri ex semine David secundum carnem, qui erat Dominus et creator David secundum divinitatem.

Qui praedestinatus est, id est praeordinatus et praefinitus, Filius Dei in virtute; subauditur divinitatis et in potentia Verbi, a quo assumptus est ipse homo in unitate personae. Origines dicit: Qui destinatus est Filius Dei, dicens destinari illum posse qui est, praedestinari qui non est. At vero secundum beatum Augustinum melius est dicendum: Qui praedestinatus est Filius Dei, quia non de Verbo loquitur hic [Col. 0367A] Apostolus, sed de homine, qui non erat antequam factus esset. Humanitas enim quae non erat antea, illa est praedestinata et praefinita, sive praeordinata, sine suis meritis, ut Filius Dei esset, assumpta a Verbo in virtute divinitatis, et in potentia Verbi et unita illi in unitate personae, secundum Spiritum sanctificationis. Spiritus sanctificationis appellatur hic Spiritus sanctus, quia sanctitatem praestat angelis et hominibus justis qui etiam formavit, vivificavit et sanctificavit ipsum hominem in utero virginali, ex semine virginis sine semine viri. Considerandum est autem quia non fuit ei Spiritus sanctus pro semine, nec dicimus illum patrem esse humanitatis, ne dicantur esse duo patres, quod omnino nefas est dicere: non enim omne quod nascitur ex nobis [Col. 0367B] utique filius noster est. Verbi gratia: capillus nascitur de capite, et tamen non ideo filius capitis recte dicitur. Pediculi ex nobis quoque nascuntur, et tamen filii nostri nequaquam dicuntur. Ita ergo et ille homo assumptus a Verbo, de Spiritu sancto conceptus, id est opere Spiritus sancti formatus est, sed tamen non est filius Spiritus sancti. Jungatur ergo ita beato Augustino docente. Qui praedestinatus est Filius Dei in virtute divinitatis et potentia Verbi, ex resurrectione mortuorum, primus resurgere et primus coelos penetrare. Destructo enim mortis imperio, ipse primus omnium mortuorum electorum resurrexit, juxta quod Joannes de illo dicit: Qui est primogenitus mortuorum, et princeps regum terrae, et primitiae dormientium Christus (Apoc. I); et sicut [Col. 0367C] primus resurrexit, ita et primus coelos penetravit, dans fidelibus suis post se aditum ingrediendi. Aliter, secundum beatum Ambrosium, merito dicit illum praedestinatum esse Filium Dei ex resurrectione, sive post resurrectionem, quia tunc patuit verus Filius Dei esse, quando in morte illius multa miracula accidentia compulerunt dicere: Vere Filius Dei erat iste (Matth. XXVII). Siquidem antequam suspenderetur in ligno pro salute generis humani et moreretur, multaque miracula fierent in passione illius, quae Evangelium narrat, a paucis cognoscebatur Filius Dei esse, intantum ut apostoli quoque, dum comprehenderetur, relicto eo, fugerent. Sed postquam sol obscuratus est in morte ejus, terra tremuit, monumenta aperta sunt, velum quoque, [Col. 0367D] templi scissum est, et resurrexit, cognitus est esse verus Filius Dei, sive etiam quando post resurrectionem ascensionemque suam misit apostolis Spiritum sanctum, quo inflammati coeperunt loqui omnium gentium linguis magnalia Dei, tunc potius cognitus est esse verus Filius Dei, ab his videlicet de quibus Lucas dicit quod una die crediderunt tria millia, altera die quinque millia (Act. II). Digna autem consideratione animadvertendum est, quia non dixit Apostolus absolute: Qui praedestinatus est Filius Dei in virtute ex resurrectione mortuorum, sed adhuc addidit aliquid, dicens, ex resurrectione mortuorum Jesu Christi, hoc est tantummodo electorum ad se pertinentium; simulque nobis demonstratur [Col. 0368A] quia sicut suam resurrectionem procuravit, ita quoque multorum mortuorum corpora et animas pariter resuscitavit secum, tam illorum de quibus dicitur: Multa corpora sanctorum qui dormierant surrexerunt (Matth. XXVII), quam etiam omnium electorum. Ex quorum ergo resurrectione mortuorum apparuit Christus verus Filius Dei esse, Jesu Christi, id est illorum qui ad se pertinebant, quos ipse resuscitat ad vitam et de quibus idem Apostolus dicit, ut sit ipse primogenitus in multis fratribus (Rom. VIII). Nam de resurrectione reproborum nihil hic dicitur. Potest et ita conjungi: Paulus servus vocatus apostolus ex resurrectione mortuorum Jesu Christi. Omnes quidem apostoli ante Domini passionem sunt vocati ab ipso: Paulus vero post resurrectionem [Col. 0368B] ejus.

Per quem accepimus gratiam et apostolatum ad obediendum fidei in omnibus gentibus pro nomine ejus. Gratia dicitur gratis data. Et gratiam hic debemus intelligere fidem et remissionem peccatorum vel patientiam omnium laborum, pro qua remunerabimur in futurum, quae omnia nullis praecedentibus meritis gratis data sunt cunctis fidelibus, sicut iisdem egreglus praedicator dicit: Gratia salvi facti estis (Ephes. II). Apostolatus vero nomine debemus intelligere legationem praedicationis, quam ipsi soli apostoli eorumque sequaces acceperunt qui similiter post illos officium praedicationis tenuerunt. Et ne quis putaret quod in una gente tantummodo Israelitica accepissent legationem praedicationis, dicit in [Col. 0368C] omnibus gentibus ad obediendum fidei, accepisse illos apostolatum, id est ut omnes gentes obediant fidei Evangelicae et Christi, quod unum est. Fides autem dicitur eo quod fiat quod promittitur. Constat autem inter Deum et homines. Verbi gratia: Tempore baptismatis profitemur nos credere in Deum Patrem, et Dominum Jesum Christum, et in Spiritum sanctum, abrenuntiare quoque diabolo et omnibus pompis ejus, omnibusque operibus ejus. Si ergo hoc observamus, fidei obedimus: sin autem, infidelitatis redarguimur. Fides igitur est, ut diximus, confessio sanctae Trinitatis et solidum fundamentum religionis, qua veraciter credimus id quod nequaquam videre valemus. Si autem quod credimus jam videmus, fides jam non est habenda, sed [Col. 0368D] cognitio. Notandumque, quia pro nomine Christi, id est vice nominis ejus dicit se accepisse apostolatum. Sic enim ait eis Dominus: Sicut misit me Pater, et ego mitto vos (Joan. XX), id est sicut misit me Pater in nomine suo, ita et ego vos vice nominis mei mitto ad praedicationem. Unde et iisdem Apostolus alias dicit, pro Christo, id est vice Christi legatione fungimur. Itemque, Obsecramur pro Christo, reconciliamini Deo (II Cor. V).

In quibus, subaudis gentibus estis et vos, Romae habitantes Judaei et gentiles, vocati Jesu Christi, id est ab illo vocati estis per nos ut in eum credatis, vel etiam in hoc vocati estis illius, quia ab illo nomen Christianitatis promeruistis.

[Col. 0369A] Omnibus qui Romae, dilectis Dei vocatis sanctis. Dilectis Dei dicit, id est electis ad fidem et gratiam. Quod autem dicit vocatis sanctis, sic videntur haec verba sonare, quod jam sancti essent quando vocati sunt, sed non convenit. Qui enim erant peccatores et justissimi, vocati sunt sancti, id est ad hoc electi et vocati sunt, ut essent sanctificati per baptismum. Tale est et illud, quod in cantico Zachariae patris Joannis Baptistae. Visitavit, inquit, et fecit redemptionem plebis suae (Luc. I). Non enim invenit illam esse plebem suam, sed visitando et redimendo suam fecit esse. Notandum autem quia initium hujus Epistolae longo circuitu distenditur, ac per hoc ejus distinctio solerter est consideranda: simulque considerandum salutationes Epistolarum sub [Col. 0369B] tertiis personis consistere. Legatur ergo per commata ac sub distinctionibus: Paulus servus Christi Jesu, etc., usque, In quibus estis et vos vocati Jesu Christi, ibique ponatur media distinctio, deinde inferatur, Omnibus qui sunt Romae, vocatis sanctis, ibique fiat plena distinctio, et subaudiatur tertia persona, salutem optat. Nam quod sequitur, Gratia vobis, extra salutationem est, quia secunda persona est ad quam debet post salutationem primam loqui. Gratia vobis et pax a Deo Patre nostro et Domino Jesu Christo, subaudis sit. Gratia vobis, id est fides et salus qua remittuntur peccata tempore baptismatis, et pax qua reconciliamur Deo Patri per sanguinem Filii sui. Quidam ita volunt intelligere distincte, ut dicatur gratia vobis a Deo Patre, qui gratis misit [Col. 0369C] Filium, et pax a Domino Jesu Christo, cujus passione reconciliamur tam Deo quam angelis; sed melius utrumque a Deo Patre datum intelligitur, utrumque a Filio, quia gratia et pax a Patre et Filio aequaliter confertur. Spiritus sancti vero personam idcirco reticuit, quia in donis suis eum comprehendit, id est in gratia et pace. Ait enim Veritas Samaritanae mulieri: Si scires donum Dei (Joan. IV), id est Spiritum sanctum. Quia enim per eum divinitus honorantur electi, ideo, ut diximus, in donis intelligitur. Gratia enim, id est remissio peccatorum, quam percipiunt credentes in lavacro baptismatis, et pax per quam reconciliationem merentur, aequaliter a tota Trinitate praestantur.

Primum quidem gratias ago Deo meo pro omnibus [Col. 0369D] vobis. Huc usque salutatio: post salutationem vero sequitur statim textus Epistolae. Beatus Apostolus in exordio suae Epistolae a gratiarum exorsus est actione, adimpleor utique mandatis suis quod dixit alibi: In omnibus gratias agite (I Thess. V). Gratias, inquit, ago, id est laudes refero Deo meo pro vobis. Bene autem addit meo, quia cum omnium rerum unus sit Deus per naturam, eo quod sit creator omnium, illis proprie tamen per gratiam Deus dicitur esse, quod merito fidei et justitiae ejus cultores esse probantur, sicut beato Paulo aliisque Christi fidelibus. Hinc dicitur: Ego sum Deus Abraham, Deus Isaac, et Deus Jacob (Exod. II), per gratiam et vitae meritum. Quia fides vestra annuntiatur in universo [Col. 0370A] mundo. A toto partem accipe: neque enim totus mundus illorum fidem annuntiabat, sed per plures mundi partes divulgabatur novam fidem Evangelii eos percepisse, ut pote qui tunc temporis pene omnibus gentibus dominabantur. Ab illis qui Romam veniebant, indeque ad propria rependebant eorum fides multis annuntiabatur gentibus. Fides dicitur eo quod fiat, quod sicut promittitur, ita debeat impleri: sin autem non fuerit adimpleta, jam non est fides.

Testis enim mihi est Deus. Videtur contra Dominicum praeceptum jurare apostolus quo dicitur: Nolite jurare omnino. Sed quia veritatem jurare, necessitate compellente, non est peccare, ut ab Augusto dicitur. Coactus Apostolus ut crederetur ei ab auditoribus, dum jurat non peccat. Tutius tamen est non [Col. 0370B] jurare, quia qui nunquam jurat, nunquam perjurium perpetrat. Cui servio in spiritu meo. Non ait adoro, sed servio. Sunt quidam qui corpore et voce Deum aut homines ficte adorant, sed non spiritu, id est mentis affectu. Plus est ergo dicere, cui servio in spiritu quam adoro: quia hic intelligitur servitium amoris et integrae dilectionis. In Evangelio Filii ejus, id est praedicatione Christi, Evangelium, ut diximus, bonum nuntium sonat. Dicit enim: Poenitentiam agite, appropinquabit regnum coelorum (Matth. III). Praedicare quoque conceptionem et nativitatem Christi et reliqua, dispensationis ejus mysteria evangelizare est. Quod sine intermissione memoriam vestri facio, semper in orationibus meis. Sine intermissione dicit, quia omni die, omni nocte orationi incumbens, [Col. 0370C] eorum memoriam faciebat. Nam aliter haec verba stare non valent, quia comedebat, dormiebat. Homo siquidem mortalis erat adhuc Apostolus, ideoque mortalis indigebat operari, comedere atque dormire. His enim omnibus indiget homo mortali tegmine indutus. In hoc vero quia orationi instabat, in semetipso primum opere praetendebat, quod ipse alibi suis auditoribus exhortando praeceperat: Sine intermissione, inquiens, orate. Obsecrans, si quomodo tandem aliquando prosperum iter habeam in voluntate Dei veniendi ad vos (I Thess. V). Si quomodo, id est si aliquo modo, tandem, ad ultimum vel vix. Bene dicit obsecrans si aliquo modo prosperum iter habeam in voluntate Dei veniendi ad vos, quoniam sunt quidam qui Dei permissione, non voluntate, prosperum iter [Col. 0370D] videntur accipere ad malum, si quando homicidium aut aliquod festinent scelus perpetrare. Sed Apostolus omnia prospera quae sine voluntate Dei veniunt nihili pendit, et pro nihilo deputat. Nam aliter prosperum iter se posse habere non putabat, nisi voluntas Dei, quae omnia novit, et in omnibus nos praevenit bonis, praecedit et fovet, illuc cum duceret, ubi fructum aliquem haberet.

Desidero enim videre vos. Ideo dicit desiderare se venire ad illos, ut illos ad amorem suum excitaret, ut et ipsi desiderarent illum. Desiderabat autem illos videre, ut aliquid gratiae praedicationis et miraculorum illis largiretur, sicut sequentia manifestant. Desidero, inquit, videre vos: ut aliquid gratiae spiritalis [Col. 0371A] impartiar vobis ad confirmandos vos, ut confirmem fidem vestram doctrina et praedicatione atque miraculorum virtute, suppleamque meo adventu si quid minus habetis in fide, vel etiam ut doceam vos perfectam charitatem habere, ne ab invicem dissideatis et discordiam habeatis, sicut nunc audio.

Id est simul consolari in vobis per eam quae invicem est fidem vestram atque meam. Consolantur magistri de profectu discipulorum, quando scilicet stabilimentum fidei reperiunt in illis: econtra consolantur discipuli dum adventu magistrorum cumulatur illis gratia Spiritus sancti, vel dum suam scientiam et fidem magistrorum scientiae aut fidei concordare et comparticipare intelligunt.

[Col. 0371B] Nolo autem vos ignorare, fratres, quia saepe proposui venire ad vos, id est et volui et proposui, et prohibitus sum usque adhuc. Prohibitus est Paulus a Deo ne antea Romam veniret quam gentibus circa Hierosolymam positis, sacrum administraret Evangelium. Deinde vero per Macedoniam Asiamque minorem praedicando Illyricum veniens, quae est prima pars Europae, tandem juxta animi sui votum perveniret Romam. Cum ergo dixisset Apostolus saepe se destinasse venire ad illos, poterat aliquis illorum ei obviare interrogando ac dicere: O beate Apostole, cur disposuisti venire ad nos peccatores? Ad haec ille, ut aliquem fructum habeam in vobis, sicut et in caeteris gentibus, id est ut mercedem aeternam spiritalis gratiae habeam in vobis de meo labore, sicut et [Col. 0371C] in caeteris gentibus.

Graecis ac barbaris, sapientibus et insipientibus debitor sum. Sapientes appellat Judaeos et Graecos, a quibus omnis sapientia divina, et omnis philosophia mundana exordium sumpsit, insipientes vero et barbaros, alias gentes, sicut sunt Teutonici, Britones, aliique qui illorum comparatione indocti et quasi sine litteris erant. Nam sicut ab Hebraeis acceperunt Latini omnem divinam Scripturam, ita et a Graecis omnem philosophiam saecularem. Et cum in sapientia florerent, se quidem sapientes, omnes vero reliquas gentes barbaras vocabant. Quorum superbiam confundit Apostolus, dum in sequentibus praeponit eis Judaeos. Sed considerandum est quid acceperit Apostolus, ut horum debitor esset, id est sapientium et [Col. 0371D] insipientium. Nam ab ipsis non acceperat aliquid. Adeo hoc donum acceperat, ut omnium gentium linguis loqueretur, quibus eisdem gentibus fidem Christi, ut pote debitor, praedicare debebat: vel certe in hoc erat debitor omnibus gentibus, quia, sicut beatus Augustinus ait in expositione Epistolae ad Ephesios, prae omnibus apostolis sapientiam divinam percepit. Et quare hoc, nisi ut omnibus principibus, omnibusque philosophis per sapientiam sibi datam resistere posset. Unde et Dominus ait de illo ad Ananiam: Vas electionis mihi est ut portet nomen meum coram regibus et gentibus (Act. IX). Sapientibus debitor erat ut eis profunda et alta mysteria panderet, sicut ipse dixit alibi: Sapientiam loquimur inter perfectos [Col. 0372A] (I Cor. II). Insipientibus debitor erat, ut se cundum capacitatem illorum eis verbum mysteriorum committeret, quibus ipse dicebat: Non potui vobis loqui quasi spiritalibus, sed quasi carnalibus (I Cor. III). Insipientibus vero debitor erat in hoc, ut illorum insipientiam patienter ferret.

Ita, quod in me promptum est, id est manifestum est, et vobis qui Romae estis, evangelizare. Ordo verborum est, pariterque sensus. Quia sapientibus et insipientibus debitor sum, vobis quoque qui Romae estis: multo promptior est mea voluntas ad evangelizandum: et sicut de fide omnium gentium, ita etiam de profectu vestrae fidei opto magnus sublimisque fulgere.

[Col. 0372B] Non erubesco enim Evangelium, subaudis praedicare. Quidam credebant in Filium Dei et verecundabantur praedicare quod natus esset ex femina, quod crucifixus, quasi nolentes injuriam facere Dei Filio, sed hoc non erubescebat Paulus qui dicebat: Non erubesco Evangelium praedicare, ac si diceret aliis verbis: Non erubesco Filium Dei praedicare in fine temporum natum, quem scio ante saecula aequalem Patri genitum. Non erubesco mortuum praedicare, quem scio superata morte tertia surrexisse die, deinde coelos penetrasse. Et quasi aliquis diceret, quare non erubescis Evangelium? ait: Virtus enim Dei est. Evangelium in salutem omni credenti, Judaeo primum et Graeco. Virtus enim Dei est, Evangelium in salutem omni homini credenti, quia per illam [Col. 0372C] fidem et operationem quam Evangelium annuntiat. decrevit salvare genus humanum. Praeferuntur modo Judaei Graecis, vel quia ante illos leges divinas humanasque habuere: vel quia enutriti in lege, cito per cognitionem legis pervenerunt ante illos ad fidem Evangelii, videlicet quando post ascensionem Dominicam praedicantibus apostolis crediderunt ex eis una die tria millia, altera quinque millia et deinceps multa millia. Sive etiam in hoc praefert Judaeos Graecis, quia ipsi apostoli a quibus Graeci doctrinam fidemque Evangelii quasi a magistris percipiebant natura Judaei erant. Notandum autem nomine Judaei, omnes Judaeos credentes debere intelligi, et nomine Graeci, omnes gentiles debere comprehendi.

Justitia enim Dei in eo, id est Evangelio, revelatur [Col. 0372D] ex fide in fidem. Justitia Dei, id est justificatio qua justificat in se credentes, in Evangelio manifestatur dum dicitur. Qui crediderit et baptizatus fuerit, salvus, id est justus, erit (Matth. XVI). Haec est justitia, qua omnes credentes dono Patris et Filii ac Spiritus sancti justificantur. Quae idcirco justitia Dei dicitur, quia eam impartiendo fidelibus, justos eos reddit, et hoc ex fide, subaudis legis, in fidem sancti Evangelii, si ad Judaeos referas. Quia enim in lege unius Dei notitiam et fidem habuerunt, sicut dicitur in Exodo, quod crediderunt Domino et Moysi servo ejus (Exod. XIV), facilius ex fide et cognitione unius Dei ad Evangelium transeuntes, fidem sanctae Trinitatis perceperunt. Communiter omnes credentes a fide verborum [Col. 0373A] transient quandoque ad fidem rerum, quia juxta quod promittit Evangelium fideliter exhibetur spei praemiorum, quando quod modo tenemus in fide et in spe, tunc possidebimus in re, juxta quod beatus Joannes dicit: Charissimi Filii Dei sumus in spe, et nondum apparuit quod erimus in re. Scimus autem quoniam cum apparuerit, similes ei erimus, quoniam videbimus eum sicuti est (I Joan. III). Sicut scriptum est: Justus autem ex fide vivit. Ad hoc exemplum in oraculo Habacuc prophetae continetur. Ex fide igitur quae concipitur corde et profertur ore, et bonis operibus exornatur, vivit justus vita aeterna. Fides autem sine operibus mortua est (Jac. II).

Revelatur enim ira Dei de coelo super omnem impietatem et injustitiam hominum. Ira Dei appellatur [Col. 0373B] isto in loco ultio diei judicii, et vindicta divina, quam omnibus reprobis inferet Dominus in die illa dicens illis: Ite in ignem aeternum (Matth. XXV). Quae vindicta divina de coelo manifestabitur, quia inde veniet Dominus ad judicium, sicut ipse per seipsum dicit: Filius hominis veniet ut reddat unicuique secundum opera sua (Matth. XVI), vel certe vindicta divina de coelo manifestatur, hoc est de Ecclesia per tubam Evangelii: quia ea quae de die judicii et Domini adventu diximus, ibi continentur. Coeli enim nomine Ecclesia censetur. Sicut ipsa Veritas dicit: Simile est regnum coelorum decem virginibus (Matth. XXV). In Apocalypsi quoque Joannis multis in locis coeli nomine designatur. Potest et absolute intelligi, quod dicitur de coelo manifestari divinam vindictam, hoc [Col. 0373C] est de Evangelio de quo Dominus dicit: Simile est regnum coelorum fermento, quod mulier abscondit in farinae satis tribus, donec fermentaretur totum (Matth. XIII). Revelabitur, inquit, divina vindicta, super omnem impietatem et injustitiam. Impietas idololatriam significat, ut habetur in Zacharia: Impietas sedebit super talentum plumbi. Injustitia est qua contra Dominum et proximum quis injuste agit, et est sensus: Vindicta quam Dominus in Evangelio comminatur, venit super omnes idololatras et peccatores. Sequitur: eorum qui veritatem Dei in injustitia detinent. Simplex veritas, Deus invisibilis et incommutabilis est, cujus religionem in injustitia detinuerunt, qui cultum soli Deo dignum creaturis corruptibilibus impendendum judicarunt. Veritatem Dei in injustitia [Col. 0373D] detinebant, qui veri Dei religionem atque honorem injuste creaturae, quantum in ipsis erat, attribuebant, dicentes lapidi: Deus meus es, et ligno: Tu me genuisti.

Quia quod notum est Dei manifestum est in illis. Hinc jam contra philosophos istius saeculi ex maxima parte loquitur Apostolus et est sensus: Idcirco ira Dei omnipotentis veniet super reprobos, maximeque super philosophos, quia quod notum est proprie Dei est esse, scilicet quia ipse solus sic verus, verus Creator omnium rerum, manifestum est illis. Ex pulchritudine enim visibilium operum cognitio opificis et majestas innotuit philosophis, quia tam speciosae creaturae speciosiorem haberent Creatorem, [Col. 0374A] sicut fertur ab Hebraeis de Melchisedech, quia considerata fabrica mundi, unum Deum excellentem creaturis esse dixit: et ideo excellentiora, id est panem et vinum Deo obtulit vero. Deus enim illis revelavit. Sive enim per naturale ingenium et rationis donum atque acumen studii, sive per occultam inspirationem revelavit Deus eis, quia non hoc est Creator quod creatura, quia Creator est Deus, creatura vero est factura Dei.

Invisibilia enim ipsius a creatura mundi, per ea quae facta sunt, intellecta conspiciuntur. Quod est dicere: Invisibilia sacramenta omnipotentis Dei a creatura mundi, id est ab homine maximeque a philosophis gentium, per ea quae facta sunt visibilia, intellecta sive percepta et cognita conspiciuntur, [Col. 0374B] non oculis corporeis, sed oculis mentis intelliguntur. Per ea enim quae facta sunt ejus sacra invisibilia: sempiterna quoque ejus virtus et divinitas. Subaudis per ea quae facta sunt visibilia conspiciuntur mente, ab illis philosophis. Ita ut sint inexcusabiles. Virtus Dei est quae cuncta creata gubernat: divinitas vero, quae universa replet: ideoque Deus omnipotens per naturale ingenium, et per ea quae facta sunt visibilia, dedit philosophis multa cognoscere de divinitate sua, ut illi adorantes idola, creaturam videlicet pro Creatore, inexcusabiles sint, et non possint dicere quia Deum ignoraverint. Virtus enim Dei quae sempiterna est, et divinitas quae nihilominus aeterna est, ex conjecturis creaturae ostenditur.

Quia cum cognovissent Deum per naturale ingenium [Col. 0374C] vel per creaturam invisibilem, non sicut Deum glorificaverunt aut gratias egerunt; sed evanuerunt in cogitationibus suis, id est vani facti sunt a sua sapientia propter suam superbiam, et ad pristinos redierunt errores, ascribentes sibi facultatem a Deo datae sapientiae, et obscuratum est cor eorum insipiens: Deum non glorificaverunt, sive non honoraverunt, quia majestatem illius non publice praedicaverunt, neque docuerunt illum solum esse colendum, abjectis idolis. Gratias non egerunt, id est laudes non retulerunt illi pro demonstratione summi et invisibilis boni. Cor quoque illorum quod illuminatum est per naturale ingenium et per gratiam Dei, postquam coeperunt idola et creaturam adorare pro [Col. 0374D] Creatore, obscuratum est per ignorantiam. Quid enim deterius et obscurius quam serpentes pro vero Deo coli?

Dicentes enim se esse sapientes a semetipsis stulti facti sunt in hoc, cum ab illis non esset sapientia, a se ipsis eam se habere putaverunt. Quod enim contulit illis divina gratia gratis, abstulit utique dum essent ingrati.

Et mutaverunt gloriam incorruptibilis Dei in similitudinem imaginis corruptibilis hominis, et volucrum, et quadrupedum, et serpentium. Omnis creatura quae mutari potest in melius aut in deterius corruptibilis est. Verbi gratia: Homo corruptibilis est quia corrumpitur per senectutem, per infirmitatem: [Col. 0375A] ad extremum etiam quando per mortem redigitur in pulverem: Deus vero omnipotens, qui non potest mutari, aut in melius aut in deterius, sed semper idem et aequalis manet, incorruptibilis solus existit. Cujus gloriam et culturam, quae soli convenit ei qui Deus est, mutaverunt homines in similitudinem aliorum hominum, ut Assyrii, qui simulacrum Beli patris Nini regis pro Deo colebant; et Babylonii idipsum, quem vocabant Bel, Sydonii Baal, Judaei Beelzebub, et Philisthaei Zebet: et non solum in similitudinem hominis mortui et corruptibilis, sed etiam in similitudinem volucrum, sicuti Romani qui colebant anserem, et Aegyptii qui colebant accipitrem. In similitudinem quoque quadrupedum, sicut Aegyptii qui colebant apim, hoc [Col. 0375B] est vaccam albam. In similitudinem etiam serpentium, sicut Babylonii qui colebant draconem, et Aegyptii qui colebant crocodilum, qui est serpens aquaticus, natans in aqua ut piscis, pascens in terra ut bos.

Propter quod, id est quia cultum et religionem Dei falsis imaginibus tradiderunt, et noluerunt ei gratias referre pro collatis sibi divinitus donis; tradidit illos Deus in desideria cordis eorum in immunditiam, id est tradi permisit a seipsis, vel ire secundum desideria cordis eorum in immunditiam, ut contumeliis, id est turpitudinibus libidinum, afficiant sive deturpent corpora sua in semetipsis. Idcirco permisit eos ire in desideria cordis eorum, ut gravius punirentur. Quomodo permiserit illos Deus secundum desideria delectationum suarum in sequentibus [Col. 0375C] plenius refertur.

Qui commutaverunt veritatem Dei in mendacium, et coluerunt et servierunt creaturae potiusquam Creatori, qui est benedictus in saecula. Veritatem Dei in mendacium commutaverunt, id est cultum et religionem veri Dei in idololatriam. Veritas enim est Deus, mendacium vero idolum; aliter: Veritas quippe creata a Deo est, ideoque ipsa creatura non est veritas, quam ipsi in mendacium converterunt, dicentes solem et lunam aliasque creaturas deos esse, pro nihilo deputantes Deum qui est benedictus in saecula. Veritatem Dei in mendacium commutaverunt, quando veram creaturam a Deo factam per mendacium dicebant esse quod non erat. Solem etenim et lunam dicebant mendaciter deos esse, denegantes [Col. 0375D] quod erant: quia non sunt dii, sed solummodo creaturae in veritate. Creatura quippe a Deo facta vera creatura est, sed non est ea veritas quae Deus est, quia deus non est: qui est benedictus in saecula. Si ergo ille est benedictus Deus in saecula, illi utique qui cultum et religionem ejus idolis impendebant, erant maledicti in saecula, et temporales, id est defectum et corruptibilitatem patientes: juxta quod psalmus dicit de illis: Erit tempus eorum in saecula (Psal. LXXX), quod est dicere: Defectus eorum manebit in saecula, quia semper corrumpentur ab igne et vermibus. Sequitur:

Propterea tradidit illos Deus in passiones ignominiae. Propterea, inquit, quia veri Dei religionem in [Col. 0376A] mendacium commutaverunt, tradidit illos Deus, id est tradi permisit, vel ire in passiones et flagitia ignominiae. Ignominia dicitur quasi qui sine nomine dignitatis. Inde dicitur ignominiosus qui desinit habere dignitatis nomen, quando deprehenditur in aliquo crimine: sicut ignobilis, sine bono nomine, et infamis sine bona fama, quales erant illi de quibus subjungitur:

Nam feminae eorum immutaverunt naturalem usum, in eum usum qui est contra naturam. Similiter autem masculi relicto naturali usu feminae, exarserunt in desideriis suis masculi in masculos turpitudinem operantes. Id est naturalis usus est ut vir et mulier in unum concubitum coeant: contra naturam vero est, ut masculus masculum polluat, et mulier mulierem. [Col. 0376B] Si quis, relicta conjuge, cum alia concubuerit, turpitudinem quidem operatur et peccat, sed non contra naturam. Qui vero cum ipsa conjuge aliter quam debet concubuerit, id est in alio membro quam decet, contra naturam turpitudinem operatur, et gravissimum scelus perpetrat, et mercedem quam oportuit in semetipsis recipientes, id est quia primum Deum cognoscentes non honoraverunt, justo Dei judicio mercedem mutuam receperunt sui erroris, ut non servarent sibi honorem, traditi passionibus turpissimis. Sive etiam mercedem aeternae damnationis receperunt, quam promeruerunt pro talibus operibus: de qua idem egregius praedicator alias dicit: Stipendium, inquiens, peccati mors est (Rom. VI).

[Col. 0376C] Et sicut non probaverunt, id est non elegerunt nec dilexerunt, Deum habere in notitia, tradidit illos Deus, id est ire permisit, in reprobum sensum ut faciant ea quae non conveniunt, hoc est quae et divinae et humanae prohibent leges. Illi dicuntur Deum habere in notitia, qui eum semper tanquam praesentem timent: et dum considerant ejus praesentiam ubique esse, peccare non audent. Illi autem dicuntur illum non habere in notitia, qui nolunt considerare praesentiam illius esse ubique, ut sine timore liberius peccent.

Repletos omni iniquitate. Iniquitas est, quae et anomia dicitur, quidquid contra legem Dei fit. Nam nomos lex, anomia vero quasi sine lege: et dicitur [Col. 0376D] iniquitas mentis acerbitas, dum malum corde concipitur. Peccatum est perpetratio mali. Iniquitas autem et peccatum ita distinguuntur, quia iniquitas ad mentis acerbitatem sive duritiam refertur, ut diximus; peccatum autem ad prolapsionem corporis malitia. Malitia autem est fraus aut astutia, quando videlicet aliud corde geritur et aliud ore profertur, cogitatio profertur. Cogitatio pravae mentis malitia dicitur. Malitiae votum vel opus malignitas appellatur. Fornicatione. Fornicatio autem a fornicibus, id est arcuatis domibus dicitur, quae fornices appellabantur, ubi publicae meretrices prosternebantur. Fornicator siquidem est, cujus corpus publicum et vulgare est. Avaritia. Avaritia est cupiditas rerum [Col. 0377A] inexplebilis, vel adulterium: et est in hoc loco non solum ad pecuniam, sed etiam ad coitum referendum. Nequitia. Nequitia est superbia vel audacia peccati. Unde dicitur: Ego novi nequitiam eorum. Plenos invidia. Invidus dicitur plenus invidia, qui alterius felicitate torquetur, et scinditur in duplicem passionem: cum aut quod ipse est, alium esse non vult, aut alium videns esse meliorem, dolet se non esse consimilem. Inter invidiam autem et zelum hoc distat, quia zelus vel aemulatio quae unum sunt, aliquando in bonam partem ponitur, ut ibi: Zelus Domini exercituum faciet hoc (IV Reg. XIX); ponitur et in malam partem, sicut de Joseph legitur, quod aemulantes sive zelantes eum fratres sui, id est invidentes illi, vendiderunt illum (Gen. XXXVII). Invidia [Col. 0377B] vero semper in malam partem ponitur. Homicidio. Homicidium dicitur ab homine et caedo verbo, inde dicitur homicida hominem caedens. Recte autem post invidiam subsequitur homicidium statim, quia ex invidia procedit homicidium, verbi gratia: Diabolus cernens hominem ad hoc factum ut locum gloriae acciperet, quem ille superbiendo perdiderat, invidia ductus interfecit illum in anima (Gen. III). Similiter Cain invidia commotus contra fratrem suum Abel, quia respexisset Dominus ad illum, inflammando munera ejus, ad ipsum vero non respexisset nec ad munera ejus inflammando, interfecit illum (Ibid.). Contentione. Contentio est ubi non ratione aliquid, sed animi pertinacia defenditur: vel ubi non veritas quaeritur, sed animositas, id est [Col. 0377C] superbia fatigatur. Loqui contra alterum sine aliqua utilitate contentio maxima potest dici. Dolo. Inter dolorem et dolum hoc distat, quia dolor ad infirmitatem corporis pertinet, dolus vero est mentis calliditas, dictus ab eo quod deludat verbis fictis. Inter dolum autem et insidias et fraudem hoc interest, quia dolus animo fit, insidiae loco sive zelo, fraus vero circa fidem mutuam. Malignitate. Malignitas est malitiae opus quae et malevolentia potest dici. Susurrones. Susurro de sono locutionis nomen accepit, quia non in facie alicui, sed in aure loquitur, detrahendo: et est onomatopoeia, nomen de sono factum.

Detractores. Quidam codices habent detractatores, sed falso scriptum est. Detractio est aliorum [Col. 0377D] bene gesta opera vel in malum malitiose mutare, vel invidendo fallaci fraude diminuere: cum autem mala dicuntur, quae bona sunt, aut parva bona, quae magna sunt. Detrahere enim dicitur, qui alicui aliquid subtrahere comprobatur et diminuere. Deo odibiles, qui Dei odium incurrunt. Contumeliosos. Contumeliosi dicuntur qui veloces sunt in verborum injuriis et aliis, aut verbis aut factis injuriam faciunt; verbis scilicet conviciando, aut aliquid improperando: factis vero flagellando. Unde legimus de apostolis, quia flagellati in concilio ibant gaudentes, quoniam digni habiti sunt pro nomine Jesu contumeliam pati (Act. V), id est flagellationem, et contumelium, et opprobrium. Superbos. Superbus est perversae [Col. 0378A] celsitudinis appetitor, et qui praecellere vult alios. Unde Graeco vocabulo hyperephanos, id est super apparens vocatur. Elatos. Elatus qui effertur supra mensuram suam, vel qui majorum institutis non acquiescit. Inventores malorum, qui multa mala adinveniunt, sicut illi erant, de quibus hactenus diximus. Parentibus non obedientes. Parentibus terrenis non obtemperant, qui vero Deo Patri non obedientes existunt.

Insipientes sunt stulti et fatui, a sale sapientiae immunes. Incompositi, id est inordinati lascivique: qui omnia sua inordinate et lasciviose peragunt. Omnis enim insipiens, incompositus, inordinatus est. Sine affectione, id est sine dilectione Dei et proximi. Est affectio quae ponitur pro afflictione, ut in Evangelio [Col. 0378B] ubi dicitur, quod servos contumeliis affectos, id est afflictos, occiderunt (Matth. XXII), et est affectio quae ponitur pro dilectione, ut in praesenti loco. Absque foedere, hoc est amicitia et pace. Sine misericordia. Sunt qui nec sui nec aliorum miserentur; primum enim necesse est ut nobis misericordiam impendamus, deinde vero aliis. Unde dicit Salomon: Fili, miserere animae tuae placens Deo (Eccl. XXX).

Qui cum cognovissent justitiam Dei, non intellexerunt quoniam qui talia agunt digni sunt morte: Omne quod turpe est, Deo displicet. Et philosophi, licet mala agerent, tamen in hoc erant consentientes justitiae Dei, quia in aliis ipsa vitia reprehendebant. Justitia quippe Dei est, quae odit ac detestatur vitia, [Col. 0378C] et docet virtutes. Quam justitiam illi cognoverunt, qui vitia Deo displicere intellexerunt; et tamen in hoc ignorare dicuntur, quia non intellexerunt, quoniam qui talia agunt, qualia ipsi agebant, digni sunt morte aeternae damnationis, et quasi non intellexerunt, dum sine timore peccaverunt; non solum qui ea faciunt, subaudis digni sunt morte, sed etiam qui consentiunt facientibus. Qui facit peccatum et non consentit, dignus est morte. Qui non facit et consentit in subditis non puniendo, dignus est morte. Qui autem faciunt et consentiunt, illi duplici morte digni sunt.



CAPUT II.

Propter quod, quia non solum ille dignus est morte [Col. 0378D] qui facit peccatum, sed etiam qui consentit, inexcusabilis es, o homo omnis, qui judicas. Hic non tantum gentilem quemlibet, sed et Judaeam alloquitur, et omnes generaliter praelatos. Judaeos ideo alloquitur, quia illi reprehendebant et damnabant gentiles quasi idololatras et peccatores, gloriantes se ad gratiam Evangelii propter observantiam legis meruisse pervenire. Praelatos autem, quia in aliis peccatum judicant et reprehendunt, intelligentes esse peccatum, et in se non damnant, cum faciant idipsum. Sic etiam intelligendum est de omnibus qui aliorum vitia reprehendunt, et in se eadem non emendant In quo enim judicas alterum, teipsum condemnas. Hoc ita est intelligendum: Si reprehendis et judicas [Col. 0379A] alium, et temetipsum ab his vitiis, a quibus illum reprehendis, observas et ab aliis teipsum liberas: si vero ea opera imples aut majora a quibus reprehendis fratrem tuum, in quo illum judicas, teipsum damnas, quia qui alium judicas quandoque judicaberis, et recte, quia ea facis quae judicas.

Scimus enim quoniam judicium Dei est secundum veritatem; id est sine personarum acceptione, in eos qui talia agunt, hoc est qui talia faciunt, qualia in aliis reprehendunt. In praesenti saeculo attendunt homines personas potentum, divitum, propinquorum in judicio: sed Dei judicium in hoc verum est, quia ipse qui rex est non attendit personas, sed vitae meritum.

Existimas autem hoc, o homo omnis, qui judicas [Col. 0379B] eos qui talia agunt, et facis ea, quia tu effugies judicium Dei? An divitias bonitatis ejus, et patientiae, et longanimitatis contemnis? Ignoras quoniam benignitas Dei, id est valde bona pietas Dei, ad poenitentiam te adducit. Ad Judaeos quidem loquitur specialiter, qui reprehendebant et damnabant gentiles quasi idololatras, sicut jam supra diximus; se autem promeruisse hoc dicebant, ut ad fidem Christi venirent; generaliter vero omnes alloquitur, tam Judaeos quam gentiles. Et est sensus: Si servus aut subjectus tuus non valet effugere judicium tuum, o homo, humana tantummodo sapiens, quomodo tu poteris effugere judicium omnipotentis Dei? Divitiae bonitatis Dei sunt, quibus universum mundum quotidie peccantem [Col. 0379C] non statim punit, exspectans illum ad poenitentiam; sed insuper illi benigna largitate solem et pluviam largitur, quas plerumque homines contemnunt sive despiciunt, dum ei gratias non referunt. Patientia est qua per superbiam et procacitatem peccantes non statim punit. Longanimitas est, quae alibi sustentatio sive sustinentia vocatur, qua per infirmitatem et fragilitatem, et non deliberato animo peccantes diu portat, exspectans illos ad poenitentiam.

Secundum autem duritiam tuam et impoenitens cor thesaurizas, id est reservas et multiplicas tibi, iram in die irae, hoc est vindictam in die judicii et revelationis justi judicii Dei, qui reddet unicuique secundum opera sua, bonis bona, malis mala. Dies irae et revelationis [Col. 0379D] sive manifestationis judicii, ipsum judicium et manifestatio judicis omnipotentis Dei intelligitur. Cor durum et impoenitens in Scripturis divinis dicitur, cum mens humana velut cera frigore iniquitatis obstricta, signaculum divinae majestatis non recipit, illud scilicet, quod Dominus in anima nos habere docet, dicens: Sancti estote, quia et ego sanctus sum (Lev. XIX). Et de quo Psalmista: Signatum est, inquit, super nos lumen vultus tui, Domine (Psal. IV).

His quidem qui secundum patientiam boni operis, gloriam et honorem et incorruptionem quaerunt, vitam aeternam. Ordo verborum, et est sensus cum subauditione: His quidem qui secundum patientiam [Col. 0380A] boni operis modo laborant aut vivunt, quaerentibus vitam aeternam, id est judicium Dei exspectantibus qui de bono suo non modo, sed in futuro mercedem quaerunt, gloriam et incorruptionem dabit in die judicii. Gloriam claritatis dabit eis, qua fulgebunt sicut sol in regno Patris sui; honorem quoque, quo filii Dei erunt, sicut dicit beatus Joannes: Charissimi, filii Dei sumus, et nondum apparuit quod erimus. Scimus autem quia cum apparuerit, similes ei erimus, et videbimus eum sicuti est (I Joan. III). Incorruptionem quoque dabit illis, id est immortalitatem, quia erunt omnes electi incommutabiles in anima, et incorruptibiles in corpore. His autem qui ex contentione, subaudis sunt, id est qui Dei judicium reprehendunt, et qui acquiescunt veritati, id [Col. 0380B] est Evangelio vel Christo, credunt autem iniquitati, hoc est mendacio, omnique malo, vel etiam diabolo ejus voluntatem implendo, ira, id est judicium Dei veniet, et indignatio, hoc est vindicta sive severitas damnationis.

Tribulatio quoque venit eis de reatu conscientiae et consideratione peccati, et angustia de sera poenitentia. Haec autem omnia venient in omnem animam hominis operantis malum, Judaei primum et Graeci. In omnem animam dicit, hoc est in totum hominem, a parte totum intelligens; frequens enim Apostoli locutio est, ut est illud: Descendit Jacob in Aegyptum in animabus septuaginta (Gen. XLVI; Deut. X): vel etiam in animam dicit, quia primum peccatum concipitur in animo cogitando, ac deinde perpetratur [Col. 0380C] opere. Sed timendum, nimisque formidandum est quia dicit: In omnem animam hominis operantis malum, haec esse ventura. Nulli enim parcit Deus: non angelo, non amico. Peccavit siquidem angelus, et projectus est de coelesti sede. Peccavit item homo, et ipse expulsus est a paradisi gaudiis. Peccavit Moyses ad aquas contradictionis, ideoque non est ingressus terram repromissionis. Idcirco autem Judaeus gentili in culpa antefertur, quia ipsi qui legem ante Moysi habuerunt, gravius peccaverunt, legem naturalem et legem scriptam praevaricando. In gloria vero non causa honoris praefertur Judaeus gentili, sed credulitatis tempore.

Gloria autem, qua fulgebunt justi in regno Dei [Col. 0380D] sicut sol: et honor quo erunt filii Dei, et pax, id est remissio peccatorum, sive reconciliatio qua reconciliamur Deo Patri, omni operanti bonum, subaudi venit. Judaeo primum et Graeco quia primitiae Ecclesiae ex Judaeis fuerunt.

Non est enim personarum acceptio apud Deum. Tunc esset personarum acceptio sive distinctio apud Deum, si propter Abraham Judaeos eligeret et gentiles diu idola colentes abjiceret: vel si remuneraret Judaeum bene viventem, et negligeret gentilem recte credentem et recte operantem.

Quicunque enim sine lege vel Moysi, vel Evangelii peccaverunt, sicut pagani, sine lege peribunt, quia non requiretur ab illis lex; peribunt tamen, quia [Col. 0381A] legem naturalem spreverunt, et Evangelium recipere noluerunt: et quicunque in lege Moysi peccaverunt positi, per legem judicabuntur, quoniam sunt praevaricati.

Non enim auditores legis justi sunt apud Deum, sed factores legis justificabuntur. Hoc est justi habebuntur, et justi apparebunt, sicut ille volebat, de quo dicitur: Volens autem justificare semetipsum (Luc. X), id est volens justum apparere. Qui audit legem, et non implet praecepta ejus, non justificabitur solummodo propter auditum; qui vero est auditor legis et factor, utique ille justificabitur per legem.

Cum enim gentes quae legem non habent, naturaliter ad quae legis sunt faciunt; ejusmodi legem non habentes, ipsi sibi sunt lex, qui ostendunt opus legis [Col. 0381B] scriptum in cordibus suis. Hoc dupliciter intelligi potest. Cum gentes quae legem scriptam non habent, faciunt ea quae lex scripta praecipit illis quibus data est, ipsi utique ostendunt se habere scriptam naturalem legem in cordibus, et ipsi sibi sunt lex: quia illa faciunt quae lex docet, licet illis non sit data. Verbi gratia: Saraceni qui neque legem Moysi, neque Evangelii habent, dum naturaliter servant legem, ne homicidium faciant, neque adulterium perpetrent, caetera quae lex in se scripta continet, ipsi sibi sunt lex, quoniam per opera quae faciunt, scriptam legem in cordibus suis ostendunt. Lex dicit: Non occides. Is qui legem non accepit, si non occidit, ipse sibi est lex. Aliter: Cum gentes quae legem Moysi non habent, per doctrinam Evangelii imbuti, [Col. 0381C] naturaliter ea faciunt quae lex Moysi praecepit, ipsi sibi sunt lex: quia habent eamdem legem Moysi scriptam in cordibus suis inspiratione omnipotentis Dei. Testimonium illis reddente conscientia ipsorum, et inter se invicem cogitationum accusantium, aut etiam defendentium: Et quando hoc? In die cum judicabit Dominus occulta hominum secundum Evangelium meum, id est secundum quod ego annuntio vobis »per Christum Jesum.« Per illum judicaturus est Deus Pater mundum, sicut ipse dixit: Pater non judicat quemquam, sed omne judicium dedit Filio (Joan. V). Sicut stylo imprimitur nota in cera, sic quaedam notae malarum aut bonarum cogitationum figuntur in mente et conscientia nostra, quae aut accusabunt, aut certe defendent nos in die judicii, quando non solum aperta, sed [Col. 0381D] etiam quae modo sunt nobis occulta judicabuntur. In hoc ergo testimonium nobis perhibebit conscientia nostra, quia manifestabit nobis utrum plura peccata sint an bona opera, et utrum vetera an nova, utrum deleta per poenitentiam an novis sceleribus cumulata.

Si autem tu Judaeus cognominaris, subaudis a Juda patriarcha. Et requiescis in lege. Illam legendo, meditando, et secundum tuam falsam doctrinam intelligendo, et gloriaris in Deo, hoc est in unius Dei notitia.

Et nosti voluntatem ejus, per ipsam legem, et probas utiliora instructus per legem, et caetera usque ad [Col. 0382A] id te dico Habentem formam scientiae et veritatis in lege, id est similitudinem quidem habentem scientiae, sed non veritatem prudentiae, quia Christo non credis. Ad infidelem Judaeum loquitur qui gloriatur quasi in cognitione Dei unius et in circumcisione, et probat utiliora in lege Moysi.

Et putat se esse ducem caecorum, id est gentium quae erant caecae in infidelitate ignorantiae et peccatis, sicut et illi fuerunt olim quibus idem apostolus loquitur: Fuistis aliquando tenebrae, nunc autem lux in Domino, bene dicit quia probat utiliora in lege Moysi. In lege autem naturali utilia sunt quae dicit:

Quod tibi non vis fieri, alii ne feceris, sed in lege scripta erant utiliora, quia ibi est cognitio Dei, in Evangelio autem utillima. Gentiles enim quodammodo [Col. 0382B] utilia cognoscebant per naturalem legem, Judaei vero per legem naturalem et per legem Moysi scriptam utiliora, fideles autem in Novo Testamento utillima cognoscunt, quia habent fidem sanctae Trinitatis.

Qui ergo alium doces, teipsum quare non doces? Hoc increpative est legendum et cum subauditione hujusmodi. O Judaee, qui alium doces, teipsum quare non doces? Qui praedicas non furandum, quare furaris bona alterius, vel etiam qui praedicas legem, quare furaris de lege spiritalem intelligentiam?

Qui dicis non moechandum, quare moecharis? Moechus est adulter, et non solum ille dicitur moechus qui uxorem alterius violat, sed et ille qui cultum et religionem quae soli Deo convenit, quantum in se [Col. 0382C] est, falsis superstitionibus tribuit. Et est sensus: Qui dicis alterius uxorem non debere adulterari, quare adulteraris? vel etiam quid dicis Deo debere, servire quare deservis vitiis?

Qui abominaris, id est respuis vel odio habes idola, quare facis sacrilegium? Legere sive sublegere, est furari. Inde sacrilegium dicitur sacrarum rerum furtum. Verbi gratia: Quisquis de thesauro Ecclesiae vel de substantia Deo famulantium aliquid occulte abstrahit, sacrilegium perpetrat. Spiritualiter vero sacrilegium est sacrorum verborum praevaricatio.

Qui in lege gloriaris, quare per praevaricationem legis Deum inhonoras? Deus inhonoratur, dum voluntas et jussio illius calcatur et pro nihilo ducitur Sic dicitur inhonorari rex vel quaelibet potestas [Col. 0382D] dum epistola illius non observatur, praeceptumque ejus non custoditur. Nomen enim Dei per vos blasphematur inter gentes, sicut scriptum est in Isaia Captivatus est populus Israel in Assyrios et in Babylonem caeterasque gentes. Nomen Dei per illos blasphemabatur quod dicebant hostes illorum cum irrisione: Ecce quem Deum colebatis, qui non valuit vos liberare de manibus nostris, vere idola nostra victricia fuerunt Dei vestri. Similiter, quando depraedatur sancta Ecclesia ab hostibus, et quando illi qui nomen sanctitatis deberent habere male vivunt, blasphematur nomen Dei, quia dicunt Judaei atque pagani: Ecce populus Domini, ecce apparet quales servos habet Jesus vester.

[Col. 0383A] Circumcisio quidem prodest si legem observes. In hoc loco non est sequendus Claudius, sed potius Ambrosius. Hujusmodi circumcisionem hoc in loco pro ipso genere gentis accipe, hoc est pro genere Abrahae a quo ille populus originem carnis trahit, a quo etiam ipsa circumcisio exordium sumpsit. Hanc enim habet Apostolus consuetudinem, ut Judaeos circumcisionem, gentes autem praeputium appellet. Et est sensus: O Judaee, tunc prodest tibi quod de genere Abrahae es et de genere circumcisionis a quo ipsa circumcisio exordium sumpsit, si legem spiritualiter intelligens credis in Christum, cui lex testimonium perhibet, et si circumcisionem non carnaliter, sed spiritualiter observas. Alioquin non prodest esse de genere Abrahae, sed magis obest tibi. Promittens [Col. 0383B] enim lex Christum, dicit per Jacob: Non deficiet princeps ex Juda, neque dux de femore ejus, donec veniat qui mittendus est, et ipse erit exspectatio gentium (Gen. XLIX), et per ipsum legislatorem prophetam suscitabit Dominus vobis de fratribus vestris, tanquam me ipsum audietis juxta omnia quae dixerit vobis. De circumcisione quoque spirituali, in diebus, inquit, novissimis circumcidet Dominus cor tuum et non carnem tuam.

Si autem praevaricator legis sis, id est, si non credis in Christum quem lex promittit, et si circumcisionem spiritualiter non servas.

Circumcisio tua praeputium facta est, id est talis es qualis et gentilis qui legem non habet, quia qui debueras esse Judaeus credendo in Christum, et legem [Col. 0383C] spiritualiter implendo similis effectus es gentili, ideoque in gentilitatem reputaberis. Unde dicit Dominus per prophetam: Chermel in saltum reputabitur (Isa. XXXII), circumcisio videlicet in gentilitatem.

Si igitur praeputium legis justitias custodiat, nonne praeputium illius in circumcisionem reputabitur? Sensus iste est: Si gentilis quilibet legem custodiat credendo in Christum, circumcisionem spiritualiter observando, caeteraque quae lex praecipit spirituali intelligentia custodiendo, nunquid gentilitas illius non reputabitur in circumcisionem? Utique quod verus ille Judaeus erit, id est confitens Christum. Unde propheta dicit: Convertetur Libanus in Chermel (Isa. XXIX), id est gentilitas in circumcisionem veram. [Col. 0383D] Libanus enim dealbatio dicitur, Chermel vero scientia verae circumcisionis. Libanus ergo in Chermel conversus est, quando gentilitas dealbata in baptismate locum obtinuit Judaeorum, scientiam verae circumcisionis habens.

Et judicabit id quod ex natura est praeputium, legis consummans, id est perficiens, qui per litteram et circumcisionem praevaricator legis es. Praevaricator legis est qui Christum non credit. Et superioribus ista pendent, et est sensus: Nunquid ille qui naturaliter gentilis est, et legem consummat, sive perficit et observat, non judicabit te comparatione, sed melioris facti quia per litteralem intelligentiam et circumcisionem [Col. 0384A] carnalem legem praevaricaris? Utique damnabit te, sicut diximus, quia ille spiritualem intelligentiam in lege scrutando requirit: tu semper carnali intellectu requiris, superficiem tantummodo legendo.

Non enim qui in manifesto Judaeus est, subaudis placet Deo; neque circumcisio quae in manifesto et in carne est, placet Deo.

Sed qui in abscondito, id est qui in corde Judaeus est placet Deo. Et circumcisio cordis in spiritu, non littera, subaudis placet Deo, cujus, subaudis Judaei, laus non ex hominibus, sed ex Deo est. Carnalis circumcisio quae manifesta atque secundum litteram explanatio, vel exspoliatio carnis est, illa laudatur ab omnibus Judaeis. Circumcisio vero cordis, quae fit [Col. 0384B] in spiritum, est ablatio infidelitatis et susceptio fidei Christi, atque exspoliatio vitiorum. Et est sensus: Qui tantummodo genere et nomine est Judaeus, et circumcisionem carnaliter observat, non placet Deo, neque meretur laudari ab illo: quanquam ab hominibus laudetur; qui vero in occulto, in corde est Judaeus, id est confitens Christum, et in corde est circumcisus ab omni infidelitate et ab omni mala voluntate et cogitatione, placet Deo et meretur laudari a Deo, audiens ab illo: Euge, bone serve et fidelis, intra in gaudium Domini tui (Matth. XXV).



CAPUT III.

Qui ergo amplius est Judaeo. Subaudis quam gentili propter circumcisionem. Aut quae utilitas circumcisionis? [Col. 0384C] Multum per omnem modum, id est per multas causas. Primum quidem. In hoc subaudis profuit illis, quia credita sunt illis eloquia Dei. Erant apud Romanos Judaei et gentiles in Christum credentes, sed plus habuerunt Judaei ante Domini adventum quam gentiles, quia illis credita sunt eloquia Dei. Et est sensus: Quid boni percepit Judaeus propter circumcisionem plusquam gentilis, aut quae major utilitas est Judaeo circumciso quam gentili incircumciso? Multum per omnes causas profuit illi, quia meruit legem accipere, manna suscipere de coelo, in terram intrare omnibus meliorem, regnum et sacerdotium possidere. Unde dicit Apostolus: Quid primum profuit eis quod legem et prophetiam meruerunt accipere?

[Col. 0384D] Quid enim, subaudis nocuit, si quidam illorum non crediderunt? Nunquid incredulitas illorum fidem Dei evacuavit? Absit. Hoc tripliciter potest intelligi. Quid, inquit, nocuit Josue, et Caleph, aliisque qui terram repromissionis meruerunt accipere, si sexcenta millia non crediderunt, sed perierunt propter suam incredulitatem? Nunquid incredulitas et perditio illorum fidem Dei, id est repromissionem Dei evacuavit, aut inanem fecit quod dixit Abrahae: Terram istam tibi dabo et semini tuo? Nihil eis nocuit, quia ipsi non sunt frustrati promissione Dei. Aliter: si quidam illorum non crediderunt, sed mortui sunt in deserto, nunquid mors illorum promissionem Dei inanem fecit, quam promisit Abrahae, dicens de Christo: [Col. 0385A] In semine tuo benedicentur omnes gentes (Gen. XXVI)? Nonne quia remanserunt ex ipsis de quorum progenie postmodum Christus natus est. Aliter: Quamvis multitudo Judaeorum in adventu Christi non crediderit, tamen non est evacuatum quod promissum fuerat David: De fructu ventris tui ponam super sedem tuam (Psal. CXXXI), quia super credentes ex Judaeis sedem principatus accepit Christus. Sed neque illud evacuatum est quod promisit per prophetas: si fuerit numerus filiorum Israel quasi arena maris, reliquiae salvi fient.

Est autem Deus verax, omnis autem homo mendax. Deus autem verax est, quia quod promisit illis dare terram repromissionis opere complevit. Similiter quod promisit Abrahae de Christo quod in semine [Col. 0385B] ejus benedicendae forent omnes gentes, et quod promisit David de fructu lumbi ejus sessurum regem super sedem regni ejus, et per alium prophetam de salute reliquiarum totum complevit. Omnis autem homo contradicens promissionibus Dei, mendax est; vel omnis homo in quantum a seipso est, mendax est; in quantum verax, a Deo.

Sicut scriptum est: Ut justificeris in sermonibus tuis, et vincas cum judicaris. Justificeris, id est justus praediceris, et verax in tuis promissionibus et verax explendo illas, dum judicaris a populis. David, postquam factus est adulter et homicida, uxorem Uriae accipiendo, et illum gladio filiorum Amon interficiendo, dicebant multi: Vacua efficietur promissio omnipotentis Dei, quae facta est ad David, quod [Col. 0385C] ex semine illius esset Christus nasciturus, quia non convenit Christum nasci de homicida et adultero; sed falsum erit quod sibi pollicitum asserebat. Quod si et Christus de ejus semine fuerit natus, injustum atque indignum erit ut de malefico et peccatore homine originem ducat. Qui e contra confitetur peccatum suum, dicens humiliter: Tibi soli peccavi, quia rex sum, et malum coram te feci (Psal. L), et deprecatur ut Deus quod promisit opere compleat, contradicentesque mendaces ostendat. Aliter: Justificeris indulgentiam peccati dando ad te conversis sicut promittis, et vincas remittendo peccata dum judicaris non posse dimittere.

Si autem iniquitas nostra justitiam Dei commendat, quid dicemus? Erant quidam minus perfecti qui dicebant [Col. 0385D] ideo velle Deum ut nos peccemus, ut ipse solus comparatione nostri justus appareret dum peccatum nobis dimitteret, et quia misericors sit patefaceret: ideo etiam velle cum ut nos mentiamur, ut ipse solus verax inveniatur. Quod si ita esset, injuste damnaremur ab illo qui malo nostro cresceret, magnusque fieret. Contra illos tales loquitur Apostolus, personam stulti hominis assumens simulque sapientis, et perversam illorum sententiam destruit. Si, inquit, iniquitas nostra et mendacium Dei justitiam et sanctitatem atque veritatem commendat, id est laudabilem facit, quid dicemus? Commendatio aliquando pro laude ponitur, ut in hoc loco. Et alibi idem Apostolus ait: Ego debui a vobis commendari, id est [Col. 0386A] laudari. Subjungit ergo et dicit: Nunquid iniquitas est apud Deum qui infert iram, id est vindictam. Et est sensus: Si nostra iniquitas et mendacium Deum laudabilem facit, et si quanto amplius peccamus tanto ei placet, et eo amplius ipse solus justus et verax apparet, nunquid iniquus est Deus inferendo vindictam pro malis quae ille vult ut faciamus; secundum quod stultissimi dicunt: Omnino si ille vult ut peccemus, sicut quidam stultorum dicunt, quod nefas est insuper cogitare quando damnant hominem peccatorem: iniquus est, quia injuste judicat; potius enim deberet illum honorare, cujus iniquitas illum laudabilem facit. Sed quia hoc verum non est, subdit Apostolus:

Secundum hominem dico, id est, secundum intelligentiam [Col. 0386B] carnalis hominis, qui nil boni cogitare valet. Addit adhuc: Absit. Hoc jungendum est ad superiora, ubi dixit: Nunquid iniquus est Deus qui infert vindictam? Absit, subaudis hoc quod aliquis fidelium cogitet: quia Deus iniquus sit, et quia nostra iniquitas faciat illum laudabilem.

Alioquin quomodo judicabit Deus hunc mundum? Id est, si Deus hoc vult ut nos injusti simus, quare judicabit homines qui quando peccant ejus voluntatem adimplent et quorum iniquitas illum laudabilem facit.

Si enim veritas Dei in meo mendacio abundavit in gloriam ipsius, quid adhuc tanquam et ego peccator judicor? Et est sensus: Si Deus in meo mendacio verax apparet, et dum ego mentior ipse solus verus [Col. 0386C] esse praedicatur, quare damnat et judicat me tanquam peccatorem? Haec verba non dicuntur affirmando, sed potius denegando; nec debet hoc aliquis pro veritate accipere, quod Deus, qui naturaliter et essentialiter justus est, misericors et verax, nostro peccato, nostro mendacio crescat in laudem et justitiam, quia non placet ei quandoque peccamus et mentimur.

Et non praedicamus sicut blasphemamur, subaudis ab infidelibus, et sicut aiunt, nos quidam infidelium dicere, faciamus mala ut veniant bona: quorum damnatio justa est. Quidam simplicium minusque perfecti, audientes praedicationem Pauli et aliorum apostolorum qua dicebant: Ubi abundavit iniquitas superabundavit gratia (quae sententiola in subsequentibus [Col. 0386D] exponenda est), ubi debuerunt accipere salutem et vitam, ibi acceperunt damnationem: non recte intelligentes illud, dicebant enim: Faciamus mala, sicut apostoli nostri praedicant, quia quanto amplius majora crimina commiserimus, tanto amplius majora bona percipiemus et majorem gloriam; quia Deus vult ut peccemus, ut per hoc habeat quod dimittat, ac per hoc justus et misericors appareat. Contra tales protulit Apostolus hanc sententiam: Quidam dicunt quod nos ista dicamus; sed non sumus tales quales dicimur et blasphemamur, neque docemus illa quae nos dicunt docere; quorum damnatio est justa si illi in talibus permanserint, ut per mala sperent accipere bona et insuper quia mendacium [Col. 0387A] de nobis sentiunt. Nos autem non debemus dicere: Faciamus mala ut veniant bona; sed fecimus mala et venerunt nobis bona per gratiam Dei; et nunc faciamus bona ut veniant meliora.

Quid igitur? Praecellimus eos? Nequaquam. Revertitur iterum ad superiora: ubi dicit quod est amplius Judaeo quam Graeco. Quid igitur? Praecellimus eos? id est nunquam excellentiores sumus nos Judaei gentilibus. Nequaquam: quia non est personarum acceptio apud Deum; sed in omni gente qui timet Deum acceptus est illi (Act. X).

Causati enim sumus Judaeos et Graecos, id est causam ostendimus eis, et diximus omnes Judaeos et gentiles sub peccato esse, quia Judaei praevaricando legem naturalem et scriptam, et gentiles naturalem [Col. 0387B] transgrediendo, inventi sunt peccatores.

Sicut scriptum est: Quia non est justus quisquam, subaudis a se, vel in omnibus malis hominibus: Judaeis et gentibus, non est justus quisquam. Tale est et illud: Testimonium ejus nemo accepit, cum multi electorum acceperint, reproborum vero nemo.

Non est intelligens Deum: non est qui requirat illum. Ille intelligit et requirit Deum, qui, voluntatem illius sciens, studet placere Deo.

Omnes, Judaei et gentiles, declinaverunt, id est recesserunt a Deo voluntatem ejus non faciendo; simul inutiles facti sunt, id est nihil facti sunt, creaturam adorantes pro Creatore. Non est qui faciat bonum aliquod et non peccet, non est usque ad unum, [Col. 0387C] id est praeter Christum, vel usque ad Christum. Sic enim soliti sumus dicere: Ager ille pertingit usque ad mare. Quo dicto non comprehendimus mare, quia non intrat in mare, sed locum pertigentem pertingentem usque ad mare. Non est ergo qui faciat bonum usque ad Christum, id est quousque ad illum veniat credendo, per quem datur fides et facultas operandi bonum. Nisi enim ad Christum veniat credendo in illum, aliter bonum opus implere non valet, ut est agendum.

Sepulcrum patens est guttur eorum. Hoc de Judaeis proprie intelligitur: quamvis et de philosophis possit accipi. Sepulcrum ad hoc patet, ut mortuorum corpora suscipiat. Tales sunt qui suis erroribus et suasionibus alios decipiunt, et alios ad malum deglutiunt: [Col. 0387D] interficientes eos in anima sicut scribae et Pharisaei et philosophi gentium, quorum ora et fauces ad hoc patebant, ut simpliciores quosque sua prava doctrina interficerent. Aliter: sepulcrum quilibet patens existit, qui malum apertis indiciis cogitando meditatur, ac deinde in praesentia sine aliquo metu aut verecundia operatur.

Linguis suis dolose agebant. Dolose agebant Judaei, quando volebant Dominum callide suis sermonibus decipere dicentes: Magister, scimus quia verax es (Matth. XXII), etc.

Venenum aspidum sub labiis eorum. Aspis mordendo infundit venenum, quod pene omnibus venenis acerbius est: ita Judaei mordendo infundebant venenum [Col. 0388A] quodammodo erroris et suasionis, dum loquendo et blandiendo interficiebant suos auditores in anima, et non solum in alios, sed etiam adversus Christum crudelissima exstitit eorum malitia. Sub labiis autem dicit, id est corde: ubi concipiuntur semina malitiae et blasphemarum, ac postmodum proferuntur ore juxta quod Veritas dicit: De corde, inquiens, exeunt cogitationes malae (Matth. XV), etc.

Quorum os maledictione et amaritudine plenum est. Os Judaeorum plenum maledictionis, infidelitatis, perversaeque doctrinae erat, quando dicebant de Christo: Daemonium habet (Matth. XI), et quando maledicebant caeco, dicentes: Tu discipulus illius sis (Joan. IX), qui et fabri filius est et Samaritanus (Matth. XIII; Joan. XI), etc. Talia, quibus verbis provocabant [Col. 0388B] Deum ad amaritudinem. Vel certe ut amaritudinem referamus ad Domini passionem, os Judaeorum repletum fuit amaritudine, quando clamaverunt dicentes: Crucifige, crucifige eum: reus est mortis (Joan. XIX; Matth. XXVI).

Veloces pedes fuerunt eorum ad effendendum sanguinem, quia semper fuerunt prompti ad effundendum sanguinem prophetarum et justorum. Et non solum occiderunt servos, sicut Isaiam, Ezechielem, Jeremiam atque Zachariam, sed etiam prophetarum Dominum. Ergo quia hoc fecerunt, venit super eos

Contritio, id est afflictio a Romanis, quam pertulerunt in corporibus. Et infelicitas in viis eorum, id est miseria quam sustinuerunt in corpore et anima, pro viis, id est actionibus suis malis.

[Col. 0388C] Et viam pacis non cognoverunt, id est mediatorem Dei et hominum, qui pacem attulit mundo, et dixit - Ego sum via (Joan. XXIV), non cognoverunt ad hoc ut in eum crederent, ignorantes eum ad hoc venisse ut per suam passionem reconciliaret illos Deo Patri. Vel pacis viam dicit, id est actionem justam non elegerunt, ut agerent condignam poenitentiam per quam pacificamur Deo Patri, juxta quod Dominus dicit: Poenitentiam agite: appropinquabit vobis regnum coelorum (Matth. III).

Non est timor Dei ante oculos eorum. Timorem Dei prae oculis mentis semper habet, qui Deum et Dominum suum praesentem considerat esse et ubique, et dum praesentiam illius recolit, peccare metuit, [Col. 0388D] ideoque nequaquam illum offendit. Sed quia Judaei istum timorem ante oculos non habuerunt, ideo offenderunt.

Scimus autem quoniam quaecunque lex loquitur, his qui in lege sunt loquitur. Lex generaliter appellatur Vetus Testamentum; aliquando tamen in tria dividitur, ut in Evangelio, ubi Dominus dicit: Necesse est impleri omnia quae scripta sunt in lege Moysi, et prophetis, et Psalmis de me (Luc. XXIV). Aliquando vero in duo, ut ibi: Lex et prophetae usque ad Joannem (Luc. XVI), id est usque ad Christum, cui Joannes testimonium perhibet. Nonnunquam Psalmi lex vocantur. Sicut Dominus dixit: In lege vestra scriptum est: Ego dixi: Dii estis (Joan. X). Et alibi: Sed ut impleatur [Col. 0389A] sermo qui in lege eorum scriptus est: Quia odio habuerunt me gratis (Joan. XV). Ita et hic legem appellat Apostolus Psalmos, in quibus praedictum fuerat de Judaeis: Dixit insipiens, id est populus Judaeorum videns Christum praesentem in carne, Non est Deus (Psal. LII). Ergo Apostolus, ut ostenderet ea quae superius dixit de Psalmo proprie ad Judaeos pertinere, qui gloriabantur de nobilitate generis, et vitae meritis, quasi Christum ipsi non occiderint vel damnaverint; sed observatores essent legis mandatorum, propter quae omnia se volebant gentibus praeponere, dixit: Scimus autem quoniam quaecunque lex, id est Psalmi isto in loco, loquitur, his qui in lege sunt loquitur, id est Judaeis legem habentibus; ideoque non debent gloriari Judaei in sua justitia, [Col. 0389B] nec praeferre se gentibus; sed potius se reos intelligentes, subdere se debent Deo, cujus gratia sunt vocati, sicut et gentes qui revera praevaricatores existunt scriptae et naturalis legis. Ac si diceret Apostolus: O Judaei, nolite gloriari, nolite vos extollere adversus gentiles, quia ista quae dixi de Psalmo, ad vos specialiter pertinent. Vobis enim loquitur lex quibus specialiter data est.

Ut omne os obstruatur, et subditus fiat omnis mundus Deo. Ac si diceret aliis verbis: Idcirco dixit lex Psalmorum, quia non est justus quisquam, non est qui faciat bonum, ut omne os Judaeorum et gentilium claudatur, ne quis possit gloriari se suis esse salvatum meritis, non gratia Dei, quoniam omnes inventi sunt peccatores, et gratia Dei sunt salvati, non suis [Col. 0389C] meritis. Subditus debet esse omnis mundus Deo, reatum suum agnoscendo, et medicinam salutis quaerendo. Lex itaque Judaeorum est proprie, sed extenditur quoque ad gentiles, quasi ad alienos, quia ipsi dixerunt idola colentes: Non est Deus, scilicet praeter illos quos colimus et veneramur.

Quia ex operibus legis non justificabitur omnis caro coram illo. Lex Moysi bifariam dividitur, quoniam in mysteriis et praeceptis continetur. Secundum mysteria et sacramenta cessavit adveniente Christo, quia finis sive completio legis est Christus. Secundum praecepta autem adhuc manet, quia servandum est: Non adorabis deos alienos; honora patrem tuum et matrem, et caetera praeceptorum dicta. Ergo ex operibus [Col. 0389D] legis, id est ex circumcisione carnali et sabbati custodia, et victimis legalibus non justificabitur post Domini adventum omnis caro, id est omnis homo, vel omnis carnaliter vivens, et carnaliter ea observans, quia omnia Christo adveniente velut umbra cessaverunt.

Lex enim et prophetae usque ad Joannem (Luc. XVI). Aliter legis opus est: Honora patrem et matrem. Et alibi dicitur: Qui maledixerit patri vel matri, morte moriatur. Si quis haec praecepta propter poenam quam minatur et vindictam, vel parentes honoraverit, vel non occiderit, et non propter amorem Dei et justitiam haec potius observaverit, hominibus quidem justus videtur, dum non committit unde occidi mereatur: [Col. 0390A] tamen apud Deum satis justus non est, dum bonum praeceptum ejus ex necessitate, et non ex amore probatur implere. Dum ergo non justificatur coram Deo, licet videatur coram humano oculo, tamen in conspectu divinae majestatis ejus, minus justus habetur. Hic autem quaeritur: Nunquid Moyses, Josue, David aliique quamplures ex lege non fuerunt justificati? Fuerunt quidem justi, sed non ex operibus legis. Unde Petrus apostolus: Quid, inquit, tentatis Deum, imponere jugum legis super cervices fratrum credentium, quod neque nos, neque patres nostri portare potuimus? Sed per gratiam Domini Jesu credimus salvari, quemadmodum et illi (Act. XV). Sicut ergo nos salvamur modo per gratiam Dei in fide Domini nostri Jesu Christi; sic et illi salvabantur per [Col. 0390B] eamdem gratiam, per eamdem fidem, quia credebant in Filium Dei quem exspectabant Salvatorem, quem nos jam accepimus propitiatorem. Et quare non justificabantur ex operibus legis? Quoniam impossibile erat sanguine hircorum auferri peccatum, et quisquis operatur justitiam et in ea confidit, contra Deum tumendo superbit. Lex enim non venit peccatum tollere, sed ostendere et punire.

Per legem enim cognitio peccati. Nunquid ante legem cognoscebatur peccatum? Et si peccatum non cognoscebatur, quare Joseph, licet injuste, missus est in carcerem? Nunquid non est accusatus de crimine: et fratres ejus nunquid non cognoscebant peccatum, quando dixerunt: Merito haec patimur, quia peccavimus in fratrem nostrum (Gen. XLII)? Cognoscebatur [Col. 0390C] ergo peccatum, sed quantum malum esset, et quam vindictam juste expeteret ignorabatur. Igitur per legem et major cognitio peccati est quam ante legem, quia lex dicit: Non occides, non adulterium facies, et cognitio pene ipsius peccati per legem ostenditur, quae monstrat quomodo peccatum puniri debeat, dicendo: Si quis hoc vel hoc fecerit, occidatur. Potest et ita intelligi, quia erant quaedam mala quae non cognoscebantur peccatum esse, sicut concupiscentia erat, de qua idem Apostolus ait: Nam concupiscentiam nesciebam peccatum esse, nisi lex diceret: Non concupisces.

Hunc autem, id est in Domini adventu, et in praesenti tempore justitia Dei manifestata est sine lege. Justitia Dei in praesenti tempore sine lege manifestata [Col. 0390D] est: non ea solummodo qua ipse justus est, aut qua justificetur qui essentialiter ipsa justitia est, sed qua induit impium, quando misericorditer de infideli facit fidelem, de adultero et fornicatore facit castum et continentem, de injusto et peccatore facit justum et amatorem virtutum. Quae justitia in Christo est revelata, et data sine lege, id est sine observatione legali, quia nulli lex secundum mysteria et sacrificia traditur jam observanda; sed dicit: Qui crediderit et baptizatus fuerit, salvus erit (Marc. XVI). Hoc est justus erit. Possumus etiam ipsam justitiam Dei Patris, id est Filium intelligere a quo et per quem justificamur, quia sine observatione legis per opera deitatis manifestatus est Filius Dei esse.

[Col. 0391A] Testificata a lege et prophetis. Justitia baptismatis, qua justificamur, per legem testificatur, dum dicitur: In novissimis diebus circumcidet Dominus cor tuum, id est auferet peccata tua, et justificabit te per baptismum (Deut. XXX). Testificatur et per prophetas, dum dicitur: Ipse iniquitates nostras portabit, et peccata nostra ipse tollet (Isa. LIII). Et alibi: Effundam super vos aquam mundam, et mundabimini ab omnibus inquinamentis vestris (Ezech. XXXVI). Ipse quoque Christus justitia, nostra testimonium, habet a lege et prophetis.

Justitia autem Dei, id est justificatio qua justificamur a Deo super omnes Judaeos et gentiles credentes venit. Per fidem Jesu Christi, qua credimus illum Filium Dei esse Patris, reditque causam quare dixerit: [Col. 0391B] super omnes qui credunt justitiam Dei venturam, cum protinus subdit: Non est enim distinctio, id est nulla est differentia inter Judaeos et gentiles, quia ut Judaei peccatores sunt inventi, ita et gentiles. Unde sequitur:

Omnes enim peccaverunt et egent gloria Dei, id est indulgentia et venia peccatorum indigent omnes, tam Judaei quam gentiles: pro qua glorificandus est Deus.

Justificati gratis per gratiam ipsius: per redemptionem, quae est in Christo Jesu. Gratis dicit, id est sine ullis praecedentibus meritis. Verbi gratia. Qui ad baptismum venit, nihil unquam boni fecit, baptizatur, statimque justificatur. Ecce gratis justificatur per [Col. 0391C] gratiam, id est per domum Dei: et hoc per redemptionem quae est in Christo Jesu, non in operibus legis. Redemptio nostra qua sumus redempti, et per quam justificamur, passio Christi est quae, juncta baptismo, justificat hominem per fidem: et postmodum per poenitentiam. Ita enim illa duo mutuo sunt conjuncta, ut unum sine altero hominem non possit justificare. Nam neque fides Dominicae passionis sine aqua baptismatis hominem mundat, nisi forte in martyrio quod pro baptismate accipitur: neque aquam baptismi sine fide Dominicae passionis purificare hominem valet. Jungantur ergo simul sicque praestabunt perfectam redemptionem, perfectamque mundationem. Itaque neque Judaeus, neque gentilis suis justificatur operibus, cum uterque sit praevaricator [Col. 0391D] suae legis: Judaeus videlicet naturalis et scriptae; gentilis autem naturalis. Sed redemptione qua Christus nos redemit suo sanguine et fide; et aqua baptismatis, qua quisque renatus, si statim obierit, salvabitur in vita: si autem vixerit, debet ornare fidem operibus, quia fides sine operibus mortua est. Notandum vero quod dicit per redemptionem quae est in Christo Jesu. Nam per redemptionem captivi redimuntur qui ab hostibus captivatur. Quomodo ergo homo captivari potuit, cum Deus ubique sit? Sed captivatus est animo a diabolo, quando diabolo se subdidit praevaricando legem Dei, [Col. 0392A] et quando vitiis et idolis coepit servire. Haec autem captivitas soluta est, dum animus ad Deum rediit, et se infirmum, illum vero medicum intellexit; perfectaque redemptio in effusione sanguis Christi patuit.

Quem proposuit Deus Pater propitiatorem per fidem in sanguine ipsius. Filium suum proposuit Deus Pater, id est decrevit et praefinivit propitiatorem et reconciliatorem, ut ipse nobis propitium faceret Deum Patrem et placabilem per fidem passionis suae, vel in promptu ante oculos omnium posuit, ut omnes salvaret in se credentes, quia dum in eum credimus, et ejus sanguinem pro nobis fusum confitemur, sine quo justificari non possumus, ex integro justificamur. Ad ostensionem justitiae suae; subaudis ab inferioribus. [Col. 0392B] In hoc tempore, id est in novissima aetate. Justitia in hoc loco duplici modo potest intelligi: videlicet vel ipse Christus qui justificat nos, vel justitia qua justificat Deus Pater credentes in Filium suum. Ostendit ergo manifeste Deus Pater justitiam suam, id est Filium suum, vel quia nos justificat in effusione sanguinis Filii sui in hoc tempore, id est ab adventu illius usque in finem saeculi, quia nisi nos justificare voluisset, ad mortem Filium suum pro nobis non tradidisset, qui non fecerat ullum peccatum. Proposuit etiam illum venire et pati propter remissionem praecedentium delictorum, id est originalium quae ex parentibus trahimus antequam nascamur, vel omnium peccatorum quae committimus ante baptismum.

[Col. 0392C] In sustentatione Dei, id est ad patientiam Dei manifestandam, quia cum peccamus non statim punimur; sed ejus patientia atque sufferentia ad poenitentiam exspectamur. Quae sustentatio nisi a Deo esset, in primo homine finis hominum per judicium fuisset.

Ad ostensionem justitiae suae in hoc tempore, subaudis novissimo, id est ad hoc praefinivit propitiatorem fieri nobis Filium suum, ut suam justitiam ostenderet per illum, et misericordiam qua nos exspectat ad poenitentiam.

[a 1Kb] Ut ipse sit justus. Justus est qui quae promittit, tribuit. Ita et Deus Pater promisit nobis Filium suum, et in eo justificationem: quod utique adimplevit, [Col. 0392D] mittens illum in mundum per incarnationis mysterium, cujus passionis fide justificamur, abluti aqua baptismatis. Unde sequitur: Et justificans eum qui ex fide est Jesu Christi, hoc est quemlibet hominem fidem Jesu Christi habentem: non tamen per opera legis justificat illum, sed per fidem Jesu Christi, quoniam absque ejus fide non valemus justificari.

Ubi ergo est gloriatio tua? Exclusa est. Judaeum alloquitur et confirmat, quia non valet quisquam per opera legis justificari. Ac si dicat: O Judaee, qui in tuis operibus gloriaris, vide justificationes sine fide [Col. 0393A] Dei esse non posse: Quare? Quia exclusa et procul abjecta est lex justificationis sacrificiorum in qua gloriabaris. Per quam legem exclusa est? Interrogat iterum Judaeum ut consideret per quam legem exclusa est lex in qua gloriabatur. Interrogat etiam adhuc. Factorum? id est nunquid per legem factorum exclusa est, ut alia lex pro ipsa data sit, quae similiter moribus carnalibus constat. Non, sed per legem fidei, id est non per legem factorum exclusa est, sed per legem fidei et Novum Testamentum. Simulque notandum quoniam non jubet Deus ut carnaliter circumcidamur, sed ut fide recta baptizemur, ubi gratis cuncta dimittuntur peccata. Dum enim dixit: Poenitentiam agite, appropinquabit enim regnum coelorum (Matth. III). Non ait: Servate [Col. 0393B] legem carnaliter.

Arbitramur, id est judicamus, definimus sive testificamur, justificari hominem per fidem Christi, in baptismate, sine operibus legis, id est sine carnalibus observationibus. Arbitrari est proprie judicare vel testificari. Unde arbitri dicuntur judices et testes. Duobus modis justificatur homo per fidem Christi. Verbi gratia. Si fuerit sine operibus bonis ante baptismum: in ipso baptismate justificatur, aut etiam post baptismum sine legis operibus: quae jam non sunt observanda, justus habetur, si tamen praecepta divina custodierit. Judaeis gloriantibus et dicentibus, Deus verus et unus Judaeorum tantum Deus est, quibus dedit legem, et quibus dicitur: Notus in Judaea Deus, ait Apostolus.

[Col. 0393C] An Judaeorum Deus tantum: Nonne et gentium Deus est, id est nunquid Judaeos solos creavit, ut de illis tantummodo curam gerat? Imo et gentium, id est multo magis gentium Deus est, videlicet quia multi crediderunt Deo, et placuerunt ex gentilibus antequam Judaei in Abraham fuissent electi et in sortem Dei assumpti, sicut Abel, Noe, Sem, Job et amici ejus, aliique quam plures quos Scriptura commemorat, vel quos etiam reticet, sive in hoc multo magis Deus gentium est, quoniam multoplures credunt in eum ex gentibus quam ex Judaeis. Nam quod ipse sit Deus gentium Jeremias manifestat dicens: Quis non timebit te, o Rex gentium? (Jer. X.)

Quoniam quidem unus Deus est qui justificat circumcisionem ex fide et non ex operibus vocatos, [Col. 0393D] videlicet ex Judaeis qui circumcisi appellantur, propter Abraham qui primus accepit eam, de cujus stirpe illi descenderunt.

Et praeputium per fidem, id est credentes ex gentibus qui a Judaeis praeputium vocabantur. Quod dicit ex fide, idem est et per fidem, quia Apostolus saepe mutat propositiones in uno sensu. Legem ergo praeceptorum, subaudis quae dicit: Diliges Dominum Deum tuum; et: Audi, Israel, Deus unus est, destruimus per fidem, et per Novum Testamentum. Absit. Praecavet in hoc loco Apostolus aestimationem Judaeorum. Sed legem, subaudis praeceptorum, statuimus, id est confirmamus, et laudamus, et a Deo datam dicimus, vel etiam omnem legem generaliter [Col. 0394A] statuimus nos sanctam esse, quia a Deo data est, quae observanda fuit suis temporibus, sed jam cessavit in mysteriis, manet tamen in praeceptis; vel statuimus eam per fidem, quia quidquid illa promisit de Christo, nos confirmamus verum et completum esse: et credimus in illum quem illa promisit. Sicut est illud: Prophetam suscitabit vobis Deus de fratribus vestris (Deut. IX). Et iterum: Non deficiet princeps ex Juda donec veniat qui mittendus est, et ipse erit exspectatio gentium (Gen. XLIX), in quem modo gentes credunt.



CAPUT IV.

Quid dicemus ergo invenisse Abraham patrem nostrum secundum carnem: id est quid boni promeruit Abraham propter circumcisionem carnalem? Nihil. [Col. 0394B] Quia necdum erat circumcisus quando placuit Deo, et audire meruit: Exi de terra tua, et faciam te in gentem magnam (Gen. XII), et quod magis fuit de Christo: In semine tuo benedicentur omnes gentes (Gen. XXII).

Si enim Abraham ex operibus justificatus est, habet gloriam, sed non apud Deum. Quidam codices habent ex operibus legis, sed false scriptum est. Non enim lex adhuc data erat, nisi forte ita sit intelligendum ut dicatur, ex operibus legis postea datae. Et est sensus: Si Abraham ex operibus suis justificatus sine fide et sine gratia Dei se praeveniente, habet quidem gloriam et laudem apud se in praesenti et apud homines, eo quod justus fuerit ipse, apud Deum vero non est laudabilis neque erit futurum. [Col. 0394C] Quare? Quia sine fide impossibile est placere Deo (Hebr. XI). In se ergo et apud homines habuisset Abraham gloriam et laudem pro suis operibus, si justificatus fuisset sine fide suis operibus, sicut ille pharisaeus gloriabatur, qui cum publicano in templum ascenderat. Fuit opus Abrahae circumcisio. Fuit utique ob signum magnae fidei suae; sed tamen antequam circumcideretur, ante a Deo electus est, ideoque non ex operibus justificatus est, sed per fidem. Unde Scriptura non commemorat opera ejus, sed fidem. Sequitur:

Quid Scriptura dicit? Credidit Abraham Deo, obediens praeceptis illius, quia exivit de terra sua, et de promissione Isaac et Christi credidit quod ei dixit Deus: In semine tuo benedicentur omnes [Col. 0394D] gentes. Et quia credidit Deo reputatum est ei ad justitiam, id est ad remissionem peccatorum, quia per ipsam fidem qua credidit, justus effectus est, et postmodum circumcisionem accepit in signum suae justitiae qua justificatus fuerat per fidem.

Ei autem qui operatur, merces non imputatur secundum gratiam, sed secundum debitum. Ex humana consuetudine sumit exemplum, quando operantibus secundum meritum damus mercedem, et nullam nobis agunt gratiam: non operantibus vero si damus aliquod beneficium, non merces, sed gratia: ideoque gratiamur ab illis. Et est sensus: Si Abraham propter opera sua posset justificari sine gratia Dei se praeveniente, et sine fide, quae etiam gratis illdata [Col. 0395A] est, non esset ei praemium justificationis gratis illi datum, sed debitum esset: vel si alii Judaei suis operibus fuissent justificati, non essent unde referrentur Deo gratiae, atque ideo superflua, id est sine causa esset Christi passio. Ei autem subaudis gentili, qui non operatur opera legis, credenti autem in eum, id est in Deum: qui justificat impium, non per opera, sed per fidem, et sine praecedentibus meritis, ex impio et peccatore facit pium et justum, reputatur fides ejus ad justitiam, id est ad remissionem, secundum propositum gratiae Dei, hoc est decretum justitiae et misericordiae Dei, non secundum meritum quid decrevit gratis peccata dimittere. Hoc intelligendum est de gentilibus qui ante fidem nulla habuere opera legis, et tamen sicut Judaei conversi [Col. 0395B] justificantur per fidem Christi sine operibus legis, ita et isti. Et bene dicit, secundum propositum sive decretum gratiae Dei, quia ante mundi constitutionem, cum homo adhuc non esset, decrevit Deus Pater cum Filio suo salvare genus humanum, nullis praecedentibus meritis, unde idem Apostolus alias dicit: Sicut elegit nos in ipso ante mundi constitutionem (Ephes. I), volens ergo Apostolus ostendere justitiam, id est justificationem qua justificantur homines, sine operibus legis et meritis suis: testimonium psalmi proponit, in quo praedicabatur quod in adventu Christi, et gentiles fide essent salvandi. Ait enim: Sicut et David dicit beatitudinem hominis, subaudis describens cui homini Deus accepto fert justitiam sive justificationem sine operibus legis. Quod [Col. 0395C] autem dicit accepto fert, adverbialiter dicit; accepto fert, id est libenter tribuit: vel jungendum ita cum subauditione, cui accepto a se, id est electo et dilecto tribuit illi ad justitiam. Dicimus et tertio modo. Inusitatus enim modus est locutionis, cui Deus accepto fert justitiam, id est cui Deus acceptam dat justitiam, vel acceptabilem habet sine operibus legis.

Beati quorum remissae sunt iniquitates, id est omnia peccata in baptismate, et quorum tecta sunt peccata per poenitentiam post baptismum. Res tecta et cooperta non videtur, et nos tunc tegimus peccata, quando malis bona opera justitiae superponimus, poenitentiam videlicet praeteritis agendo dignam, et alia non perpetrando. Hoc autem distat inter iniquitatem et peccatum, ut quidam dicunt auctores, quod [Col. 0395D] iniquitas sit ante legem, peccatum post legem, vel iniquitas sit cogitationum, peccatum sit opertum. Quidam etiam dicunt iniquitatem esse quod contra legem committitur, peccatum quod contra naturam et conscientiam: sed indifferenter unum pro altero saepe ponitur.

Beatus vir cui non imputavit Dominus peccatum. Misericors Deus neque in baptismate deleta imputabit, neque poenitentia, recta si permanserit in fide, vel potest hoc intelligi de martyribus qui in suo sanguine baptizati, in ipso martyrio cuncta eis dimittuntur peccata: vel certe de his potest accipi qui post baptismum multa commiserunt peccata, sed veniente occasione dum pro Christi nomine martyrium sustinuerunt, [Col. 0396A] in ipso martyrio dimissa sunt illis, quoniam poenitentiam corporalem susceperunt.

Beatitudo ergo haec, de qua Psalmista dicit, in circumcisione tantum manet, an etiam in praeputio? id est pertinet solummodo ad Judaeos quae circumcisio appellatur, an etiam ad gentiles qui praeputium dicitur. Illa beatitudo qua peccata sine operibus legis dimittuntur gratis in baptismate, et per poenitentiam atque martyrium, tam ad Judaeos ad fidem venientes, quam ad gentiles pertinet: qua gratia Abraham, licet non esset baptizatus, per fidem tamen cum esset in praeputio justificatus est. Unde subdit Apostolus: Dicimus autem quia reputata est fides Abrahae ad justitiam, non circumcisio, id est hoc affirmamus nos apostoli, quia non propter circumcisionem carnalem, [Col. 0396B] sed propter fidem quam habuit, qua credidit Deo, meruit justificari.

Quomodo ergo Abrahae reputata est? fides ad justitiam, in circumcisione an in praeputio? hoc est reputata est ei fides ad justitiam, postquam est circumcisus: an cum esset in gentilitate incircumcisus. Ipse sibi Apostolus respondet: Non in circumcisione, sed in praeputio, id est non postquam circumcisionem accepit reputata est ei fides ad justitiam, sed cum adhuc esset in praeputio, id est in gentilitate, quia necdum erat circumcisus, ideoque antea est justificatus per fidem, quam esset circumcisus.

Et signum accepit circumcisionis, signaculum justitiae fidei, quae est in praeputio. Ne dicerent Judaei superflue circumcisum esse Abraham, si per illam non est justificatus, [Col. 0396C] ostendit illam circumcisionem signum esse justitiae, non augmentum, ut significaret justitiam Christi, quae est ex fide. Signum est quando in hoc quod videtur aliud intelligitur, sicut Dominus manifestat, dicens: Generatio haec signum quaerit, et signum non dabitur ei, nisi signum Jonae prophetae (Matth. XII). Sicut fuit Jonas in ventre ceti tribus diebus et tribus noctibus, sic erit Filius hominis in corde terrae. Ecce quod signabat Jonas voratus, ita quoque circumcisio Abrahae fidem illius significabat quam habebat in corde, et qua meruit justificari. Haec circumcisio est exspoliatio infidelitatis et vitiorum abolitio. Distat vero inter signum et signaculum quod signum aliud est, et aliud significat: signaculum autem quod alicui rei adhuc imprimitur ut [Col. 0396D] lateat, quousque ab illo reseretur a quo imprimitur, ita et illa circumcisio significabat justitiam fidei quae erat in Abraham: et latebat ibi signaculo vera circumcisio, qua Christus, qui ex ejus genere erat nasciturus per baptismi gratiam, suos fideles erat a cunctis sordibus peccatorum circumcisurus, in die quoque judicii ab omni mortalitatis fragilitate et corruptionis faece est emundaturus. In hoc etiam quia octava die fiebat, significabat Dominicam resurrectionem, quae octava die celebrata est. Nam et ipse Christus significabatur in cultello petrino quo circumcisio patrabatur. Fuit praeterea signum Judaeis circumcisio data, quo cognosceretur eorum genus ut permistione non confunderetur, dum inter gentes [Col. 0397A] multas habitarent, vel cum inter gentes multas captivi ducerentur, et ignoraretur quod de genere Abrahae descenderet Christus, ac tandiu mansit in typo et figura, quousque veraciter compleretur adveniente Christo, remoto signaculo sub quo latebat, id est eadem circumcisione carnali penitus ablata. Erat etiam in signum eisdem Judaeis, ut quando in praeliis cum aliis sternebantur, et nudi relinquebantur, ex circumcisionis signo notari, sepulturae mandarentur. Signum ergo accepit circumcisionis ob hujusmodi causas (ut diximus); quae circumcisio signaculum fuit justitiae fidei quae in praeputio est, quia ante est justificatus per fidem quam circumcideretur. Justitia etiam fidei dicitur quia primum fidem habuit, et per eam justitiam promeruit quia justificatus [Col. 0397B] et mundatus est ab omnibus peccatis. Nam in gentilitate sive in praeputio positus, fide est justificatus. Et reddit causam quare hoc scilicet, ut sit pater omnium credentium per praeputium. Per fidem quam habuit in praeputio, pater est omnium credentium tam Judaeorum quam gentium. Nam carne pater est Judaeorum non credentium, fide autem omnium credentium Judaeorum et gentium, quoniam fidem qua credidit Abraham Deum omnipotentem esse et Trinitatem habere in personis, et unitatem in substantia, ipsam quasi ex haereditate paterna retinent credentes. Et quare sunt omnes credentes filii Abrahae per fidem? ut reputetur eadem fides et illis ad justitiam, sive ad justificationem, sicut reputata est Abrahae dum esset adhuc in gentilitate. [Col. 0397C] Sicut enim Abraham antequam circumcideretur fidem habuit qua pater est credentium, et postea genuit Isaac, ex quo pater est Judaeorum, sic potius pater est spiritualium quam carnalium, et ita factum est ut sit pater gentium per fidem.

Et sit pater circumcisionis, id est Judaeorum credentium et non credentium per carnem, non his tantum qui sunt ex circumcisione, sed et his qui sectantur vestigia fidei, quae est in praeputio patris nostri Abrahae. Ac si diceret aliis verbis: Non illis tantum Judaeis Abraham est pater, vel reputatur fides Abrahae ad justificationem, qui descenderunt de progenie illius postquam circumcisionem accepit, sed et his gentilibus qui imitantur exempla fidei, quae est in praeputio patris nostri Abrahae. Nam illis est Abraham [Col. 0397D] pater, et illis reputatur fides ejus ad justificationem qui imitantur exempla fidei illius quae data est ei, cum adhuc esset in gentilitate quae praeputium appellatur.

Non enim per legem promissio Abrahae aut semini ejus, id est Christo data est, ut haeres esset mundi, sed per justitiam fidei quam habuit antequam circumcideretur, et antequam illam promissionem acciperet. Ideo autem per legem non est facta vel data promissio Abrahae, qua dictum est illi: Patrem multarum gentium posui te, et in semine tuo benedicentur omnes gentes (Gen. XXII), quia non erat adhuc lex quae post quadringentos et triginta annos data est. Abraham ergo in Christo haeres est mundi, quia omnes credentes per fidem filii sunt Abrahae, et ipse in Christo [Col. 0398A] omnia possidet, cui dictum est a Patre. Postula a me, et dabo tibi gentes haereditatem tuam (Psal. II).

Si enim qui ex lege sunt, hi sunt haeredes, exinanita est fides, abolita, id est deleta, est promissio, id est, qui Judaei qui ex circumcisione, et qui legem habent, haeredes sunt tantummodo promissionis Abrahae de Christo, et non etiam gentiles, evacuata sive annihilata est fides qua ipse credebat Deo, et abolita, deleta est promissio de Christo. Et est sensus: Si solummodo vos Judaei circumcisi haeredes promissionis Dei estis, ut vos vultis, non implevit Deus promissionem suam quam dedit Abrahae, ut pater esset multarum gentium. Et si ita est, jam videbitur Deo frustra credidisse. Non est ergo data promissio Abrahae per legem, sed per fidem. Quare?

[Col. 0398B] Lex enim iram operatur, id est vindictam Dei. Lex non dedit illam promissionem Abrahae, sed vindictam operatur, dum dicit: Dentem pro dente. Et qui occiderit, occidatur. Ubi non est lex, nec praevariceris, subaudis tanta, vel non ita imputatur. Hoc dupliciter intelligi potest: ubi non est lex naturalis, non est tanta praevaricatio ejusdem legis. Verbi gratia: Quandiu infantibus non viget intelligentia aut intellectus naturalis legis discernendi inter bonum et malum, licet percutiant patrem, verberent matrem, maledicant parentibus, non est tanta praevaricatio, nec ita imputatur eis sicut postmodum, ubi venerint ad legitimos annos, et ubi coeperit vigere in illis naturalis intellectus. Aliter: Ubi non est lex Moysi, licet peccet aliquis, non est tanta praevaricatio, [Col. 0398C] nec ita imputatur ei qui non habet ipsam legem si peccaverit, quia non existit praevaricator ejus, sicut ille cui data est ad observandum: ideoque ubi praecepta legis, ubi praevaricationis occasio et ubi praevaricatio, ubi major ira Dei et vindicta in praevaricatorem. Potest et tertio intelligi: ubi non est lex Evangelii, sicut in paganis, non est praevaricatio tanta, tamen non ideo immunes a vindicta Dei erant: quia per creaturam poterant cognoscere Creatorem.

Ideo ex fide, ut secundum gratiam firma sit promissio omni semini Abrahae. Sensus igitur iste est: Quia non est tanta praevaricatio in gentibus ubi non est lex Moysi, quanta in Judaeis, ideo ex fide et per fidem justificantur omnes Judaei, sive gentiles credentes, [Col. 0398D] et per fidem sunt haeredes, non per legem ut secundum gratiam quam gratis promisit: non secundum meritum, neque secundum legem firma sit promissio, quam promisit Deus omni semini Abrahae, non solum ex Judaeis, sed etiam ex gentibus. Quae est ista promissio? Benedicentur, inquit, in te omnes gentes (Gen. XXII), patremque multarum gentium posui te (Gen. XVII). Unde sequitur: Non enim ei qui ex lege est solum, sed et ei qui ex fide est Abrahae, qui est pater omnium nostrum. Sensus iste est: promissio quae facta est ad Abraham de Christo, quia in semine ejus benedicentur omnes gentes, non ei Judaeo firmata est solummodo ista promissio, qui ex lege circumcisionis descendit, sed etiam gentili [Col. 0399A] firmata est, qui ex fide filius est Abrahae qui est pater omnium credentium.

Sicut scriptum est, in lege Moysi: Quia patrem multarum gentium posui te, ante Deum cui credidisti (Gen. XVII). Hic percutitur Judaeorum superbia, qui se gloriantur de progenie Abrahae descendisse. Non enim ait patrem unius gentis Israeliticae constitui te, sed patrem omnium gentium per fidem constitui te. Per carnem enim pater Judaeorum est, per fidem autem omnium gentium. Et recte addidit Apostolus ex sua interpretatione: Ante Deum cui credidisti, id est coram Deo cui credidisti in corde. Multi enim sunt qui videntur credere in Deum, sed non credunt ante Deum. Illi autem non credunt ante Deum, qui confitentur se credere Deum verbis, sed aliud corde retinent. Illi vero ante Deum credunt, qui tota anima, [Col. 0399B] toto corde, tota virtute illum diligunt, ut Abraham, et qui potius in interiori homine in conspectu Dei fidem servant: quam in ostentatione hominum: sicut est carnis circumcisio: qui vivificat mortuos per fidem et gratiam suam, id est gentiles et omnes qui mortui sunt per infidelitatem in peccatis. Sic enim vivit justus per fidem, ita moritur peccator per incredulitatem, vel certe dixit vivificat sub praesenti tempore, pro futuro vivificabit. Ipse enim suscitabit sive vivificabit mortuos in die judicii, sicut in Evangelio dicit: Veniet hora quando omnes qui in monumentis sunt, audient vocem Filii Dei, et procedent, qui bona fecerunt in resurrectionem vitae (Joan. V). Et vocat ea quae non sunt, tanquam ea quae [Col. 0399C] sunt. Deus omnipotens solus habet essentialiter esse, et qui adhaerent ei per fidem et dilectionem, illi utique habent esse ab illo, et illi sunt sicut ipse dixit: Ego sum Deus Abraham, et Deus Isaac, et Deus Jacob (Exod. III). E contra illi qui non adhaerent, comparatione ejus quasi non sunt. Unde Isaias propheta dixit: Omnes gentes quasi non sint, sic sunt coram eo, et quasi nihilum et inane reputatae sunt ei (Isa. XL). Igitur secundum hunc sensum dicit Apostolus modo. Ergo sicut vocavit Abraham qui erat, quia Deo adhaerebat per fidem, dicens: Exi de terra tua et de cognatione tua (Gen. XII), sic vocat ea quae non sunt, id est sic vocat gentiles infideles ad fidem ut habeant esse illi adhaerendo: qui antea non erant, illi non adhaerendo.

Qui contra spem in spem credidit, ut fieret pater multarum gentium per fidem. Contra spem desperatae [Col. 0399D] sobolis, credidit in spem sperandae sobolis, vel certe contra spem naturae in spem gratiae et potentiae Dei credidit. Contra spem enim naturae erat, ut vetula pareret, quae adolescens et juvencula sterilis permanserat.

Nam natura est, ut juvenis junctus juvenculae generet, similiter senex junctus juvenculae, naturale est ut generet, sicut Abraham senex et Agar juvencula, ex quibus natus est Ismael. Contra spem vero naturae est, ut senex cum vetula mistus generet. Sed Abraham non attendit ad consuetudinem naturalem, quod non posset ex se et Sara jam vetulis filius procreari, sed in spem potentiae Dei credidit, quia omnipotentem noverat eum qui promisit. Considerandum [Col. 0400A] est autem quatuor existere causas (ut beatus dicit Ambrosius) quae reddunt feminas steriles, videlicet aut quod semen virile non pervenit usque ad locum conceptionis, aut quia mulier non valet illud retinere, aut quia non habet vigorem coquendi illud, aut quia ambo senes simul conveniunt et senectute gravantur, secundum quod dictum est ei: Sic erit semen tuum, sicut stellae coeli et arena maris. Semen Abrahae in hoc loco intelligitur tam multitudo Judaeorum, quorum pater per carnem est et per fidem, quam etiam omnium gentium multitudo, quorum pater solummodo est per fidem. Et dictum est hoc hyperbolicos, per tropum scilicet fidem excedentem. Licet enim prae multitudine non possit numerari ab hominibus semen Abrahae, Deo tamen numerabile est. Notandumque per stellas et arenam secundum [Col. 0400B] quemdam doctorem intelligendum esse generaliter omne semen Abrahae credentes videlicet ex gentibus et ex Judaeis, omnemque Israelem, et secundum alium per stellas, electos solummodo intelligendos ex utroque populo; per arenam vero omnes Judaeos infideles et incredulos, pondere peccatorum gravatos. Et non inconvenienter per stellas quae coelo adhaerent: suaque claritate mundum illuminant, designantur electi, qui semper coelestia appetunt, dicentes cum Apostolo: Nostra conversatio in coelis est (Philipp. III), mundumque verbis et exemplis irrideant: per arenam vero quae ponderosa est et sterilis, reprobi, qui pondere peccatorum gravati, steriles existunt a bono opere.

[Col. 0400C] Et non infirmatus est in fide. Ille infirmatur fide, qui dubitat, nec credit promissionibus Dei. Sed Abraham audiens a Deo, patrem multarum gentium posui te, et, Secundum hoc tempus veniam eritque Sarae filius (Rom. IX). Licet contra naturae usum videretur esse quod promittebatur, non tamen est infirmatus fide, quia non dubitavit in promissione. Nihil enim fides considerat naturae, quia in his quae promittit Deus, facile servit natura suo auctori. Nec consideravit corpus suum emortuum ad procreandos filios, cum jam fere centum esset annorum, quia centenarius erat, et emortuam vulvam Sarae non consideravit. Emortuos dicit Abraham et Saram in propagandis filiis propter annorum multitudinem jam desperatos. Abraham namque centenarius erat, et Sara nonagenaria, quando promisit Deus, inquiens [Col. 0400D] per Evangelium. Secundum hoc tempus veniam et erit Sarae filius. Emortua enim erat vulva Sarae: quia jam praecesserat tempus pariendi, et jam desierant fieri Sarae muliebria, id est jam desierat menstruum pati, ubi maxime consistit vigor conceptionis, quod ubi cessaverit in feminis, transit tempus generandi filios. Sed Abraham non attendit ad naturae usum, sed ad Dei potentiam, credulus ejus promissionibus unde sequitur.

In repromissione etiam Dei non haesitavit diffidentia, sed confortatus est fide, dans gloriam Deo. In repromissione Dei (de qua supra diximus) sive de Isaac, seu de Christo, non haesitavit diffidentia, sive non dubitavit incredulitate, sed confortatus est fide [Col. 0401A] de promissionibus, dans gloriam Deo promissionibus illius gratias referendo quasi de acceptis beneficiis, intelligens solius Dei esse munus et gratiam, ubi humanae fecunditatis naturae usus cessaverat.

Plenissime sive certissime sciens quia quaecunque promisit Deus, potens est facere: ideo subaudis quia credidit Dei de promissionibus, reputatum est illi ad justitiam. Non est autem scriptum tantum propter ipsum, quia reputatum est illi ad justitiam, sed et propter nos, quibus reputabitur credentibus in eum qui suscitavit Jesum Christum a mortuis. Non est (inquit) tantum propter hoc scripta fides Abrahae ut ipse legeret, qui olim fuerat defunctus, quando Moyses ista scribebat, sed propter nos et profectum nostrum, ut imitaremur fidem illius, quibus reputatur [Col. 0401B] fides ejus ad justitiam credentibus in eum, id est in Deum Patrem, qui suscitavit Jesum Christum a mortuis, id est a sepulcro, qui proprius locus est mortuorum, vel certe ab inferno. Si ita perfecte crediderimus Christum a mortuis resurrexisse, quomodo ille credidit corpus Sarae emortuum posse ad concipiendum vivificari, et crediderimus Deum Patrem, qui Christum suscitavit a mortuis, reputabitur nobis fides nostra ad justificationem, quia repromissionem accipiemus omnium peccatorum, Deus Pater suscitavit Filium suum a mortuis et ipse etiam Filius suscitavit semetipsum, et ut etiam altius dicamus, tota Trinitas suscitavit illum hominem assumptum a verbo Dei.

Qui traditus est propter delicta nostra, et resurrexit propter justificationem nostram. Multis modis [Col. 0401C] traditus legitur Dominus Jesus Christus. Nam tradidit illum Deus Pater, sicut dicit Apostolus. Qui proprio, inquiens, Filio suo non pepercit, sed pro nobis omnibus tradidit illum (Rom. VIII). Tradidit ipse Filius seipsum, sicut egregius praedicator dicit in praesenti loco, et alias ubi loquitur: Qui dilexit me, et tradidit semetipsum pro me (Gal. II). Tradiderunt illum daemones, qui persuaserunt Judae ut traderet illum, unde dicit Evangelista, quia intravit Satanas in cor Judae ut traderet illum (Joan. XIII), et Apostolus manifestat, dicens de daemonibus: Si enim cognovissent, nunquam Dominum gloriae crucifixissent (I Cor. II). Tradidit illum Judas propter triginta argenteos. Tradiderunt eum Judaei Pilato. Pilatus quoque illum tradidit militibus, qui crucifixerunt [Col. 0401D] eum. Sed inter haec omnia digna consideratione perpendendum est, quia quod Deus Pater et Filius fecerunt causa dilectionis et misericordiae, hoc Judas causa cupiditatis, daemones vero et Judaei atque Pilatus causa invidiae. Traditus est propter delicta nostra, et resurrexit propter justificationem nostram, ut credentes eum passum propter salutem nostram, et resurrexisse in veritate a mortuis, per hanc fidem mereamur justificari. In traditione Christi ineffabilis misericordia exstitit, in resurrectione quoque incomprehensibilis potentia deitatis demonstrata est, etc.



CAPUT V.

Justificati igitur ex fide, pacem habeamus ad Deum [Col. 0402A] per Dominum nostrum Jesum Christum. Cum Judaei et gentes inter se disceptarent, et illi de antiquae legis operibus, hi vero de nova Christi vocatione praesumptive gloriarentur, pertractata et elucidata causa, quia nemo eorum ex merito suo esset justificatus, sed omnes per gratiam quam fidem infundit et veritatem ostendit, et quia nec genus, nec circumcisio faciat filios Abrahae, sed fides recta qua claruit Abraham, a Deo illuminatus et praeventus statim subjunxit Apostolus: Justificati igitur ex fide, et non ex operibus legis, neque per aliquod meritum nostrum quod praecesserat fidem, pacem habeamus ad Deum Patrem, per mediatorem Dominum nostrum Jesum Christum, cujus passione reconciliati sumus Deo Patri, sicut angeli in ejus nativitate cantaverunt: [Col. 0402B] Gloria in excelsis Deo, et in terra pax hominibus bonae voluntatis (Luc. II). Tunc enim pacem habemus apud Deum, si inter nos pacem et concordiam fraternam tenemus. Ac si diceret: Jam quia reconciliati sumus per sanguinem Filii Dei, et pacem habemus apud Deum Patrem, simus et nos inter nos pacem habentes, non praesumentes in aliquo de nobis, cum omnia ex fide Dei habeamus:

Per quem habemus accessum per fidem in gratiam istam in qua stamus. Per Christum (inquit) nos pacificavit Deo Patri, per illum utique accessum et introitum habemus, per fidem illius in gratia ista in qua stamus, credendo in Patrem et Filium et Spiritum sanctum. Gratiam appellat in hoc loco fidem per quam plenitudinem justificationis percepimus gratis [Col. 0402C] a Deo tempore baptismatis, et insuper quidquid donorum habemus spiritualium, nomine gratiae isto in loco comprehendit. In qua vel ad quam gratiam, introitum vel accessum habemus per ipsum qui ante eramus longe, quia ipse est ostium sicut dixit: Ego sum ostium (Joan. X), et nemo venit ad Patrem nisi per me (Joan. XIV). In qua gratia, id est fide justificationis et indulgentia peccatorum stare debemus, in bonis scilicet operibus viriliter laborando, qui antea jacebamus in luto et fetore vitiorum, gloriamur in spe gloriae filiorum Dei. In praesenti saeculo filii Dei sumus in spe, in altera autem vita erimus in re, si in bonis operibus articulus mortis nos invenerit, unde dicit Joannes: Charissimi, filii Dei sumus in spe, et nondum apparuit quid erimus in re (I Joan. III).

[Col. 0402D] Non solum autem, subaudis gloriamur in spe gloriae filiorum Dei, sed et gloriamur in tribulationibus, id est angustiis et adversitatibus persecutionum pro Christo: scientes quod tribulatio et afflictio patientiam operatur in electis qui patienter adversa hujus saeculi perferunt. Patientia a patiendo, id est a feriendo dicitur, et est patientia quando corpus et animus timore et afflictione tormentorum feritur, sed vindicta non petitur. Per hanc sancti martyres vicerunt persecutionem et saevitiam tyrannorum, non reddentes vicem, sed patientiam sive tolerantiam servantes.

Patientia autem probationem, meritorum et fidei, sicut probati sunt sancti martyres, et sicut probatu [Col. 0403A] est Job, non deficiens in tribulatione. Est etiam probatio, honestas morum et laudabilitas actionum, unde probus dicitur laude dignus: probatio vero operatur spem, vitae aeternae. Spes est exspectatio futurorum bonorum. Qui ergo inter tribulationes et adversa per patientiam probabiles existunt in fide, illi securi de praemiis, futuram beatitudinem exspectant.

Spes autem non confundit. Spes sive exspectatio futurorum bonorum omnem confusionem et verecundiam hujus saeculi expellit. Spes ergo non confundit, id est qui probatus est in fide bonisque operibus, et spem habet aeternorum praemiorum, non erubescit quidquid adversi in hoc saeculo sustinuerit, securus de praemio. Et quare hoc? quia charitas [Col. 0403B] Dei qua nos diligit Deus, vel qua diligimus Deum, diffusa est in cordibus nostris tempore baptismatis, et tempore manus impositionis per Spiritum sanctum qui datus est nobis non per meritum nostrum. Verbum effusionis sive diffusionis largitatem munerum significat, sicut in Joel habetur: Effundam de spiritu meo super omnem carnem (Joel. II). Sive ergo charitas qua diligimus Deum in nobis sit, pro cujus amore patienter omnia adversa sustinemus: sive qua diligimus proximum, vel quidquid boni in nobis habetur, non per meritum nostrum, sed per gratiam Dei, Spiritu sancto cooperante, nobis tribuitur: ideoque perceptis quibus voluntati illius obtemperare debemus, habentes inter nos pacem quam ipse commendavit discipulis, dicens: Pacem relinquo [Col. 0403C] vobis (Joan. XIV). Ipsa etiam spes per Spiritum sanctum nobis datur, qui facit nos credere quod promittit. Nec enim confundit nos spes quoniam amplius dabit quam speramus nos, gaudia videlicet patriae coelestis.

Ut quid enim Christus, cum adhuc infirmi essemus secundum tempus, pro impiis mortuus est. Ut quid enim Christus, cum adhuc infirmi essemus, id est peccatores secundum tempus pro impiis, id est irreligiosis mortuus est nisi ut abundantiam et plenitudinem suae charitatis nobis commendaret, sicut sequentia nobis manifestant. Infirmus est omnis peccator et omnis infidelis, fortis vero justus et fidelis atque cognoscens Deum. Pietas est cultus et religio Dei, a qua dicitur pius, id est religiosus. E contra [Col. 0403D] impietas, est irreligiositas a qua venit impius, id est irreligiosus. Tanta fuit charitas Christi, ut non solum pro illis qui comparatione reproborum religiosi erant, sed etiam pro impiis moreretur quos postea per fidem suam justos fecit. Istam charitatem nobis commendavit, ut illam imitaremur, sicut discipulis dixit, quando lavit pedes eorum. Exemplum (inquiens) dedi vobis, ut qualia vobis facio, talia faciatis (Joan. XIII), id est sicut ego vobis lavi pedes, ita et vos alterutrum: et sicut ego pro vobis animam meam non dubito ponere, ita et vos non dubitetis, neque pro me, neque pro fratribus, si necessitas fuerit causa amoris mei animas ponere. Quod vero dicit Apostolus Christum secundum tempus esse [Col. 0404A] mortuum, tripliciter accipi potest: beatus si quidem Ambrosius hoc modo dicit: Mortuus est secundum tempus, quia parvo et brevi tempore potuit teneri a morte: tertia enim die resurrexit. Aliter; Secundum tempus mortuus est, id est tunc quando totus mundus sub peccato tenebatur. De quo tempore dicit Apostolus alibi: Postquam venit plenitudo temporis, misit Deus Filium suum natum ex muliere, factum sub lege (Galat. IV). Et Deus Pater ad Filium per prophetam: Tempore inquit, accepto exaudivi te (Isa. XLIX). Potest etiam tertio modo intelligi, quia mortuus est secundum tempus, id est corporaliter, in corpore, non in anima: quia peccatum non fecit, nec inventus est dolus in ore ejus. Tempus enim dicitur esse, ubi aliqua varietas est, verbi gratia: [Col. 0404B] Ubi sol oritur sol et occidit, ubi luna augmentum vel decrementum capit, tempus dicitur esse: ubi etiam ver transit in aestatem, aestas quoque in autumnum mutatur, autumnus nihilominus in hiemem. Mortuus est Christus secundum tempus, id est secundum carnem, quae mutabilis est et variationi subjacet, mortuus est temporaliter: nam ubi aeternitas est, tempus esse non potest.

Vix enim pro justo quis moritur, nam pro bono forsitan quis audeat mori? Subaudis aut nullus, aut rarus. Quis enim, pro nullo, aut pro raro saepissime ponitur: pro nullo accipitur, ut in psalmis, Deus, Quis similis erit tibi? (Psal. LXXXII.) Id est nullus. Pro raro, ut hic, et alibi ubi dicitur: Quis sapiens et intelliget ista? (Psal. CVI.) Raro invenitur. Et est sensus: [Col. 0404C] Vix potest aliquis inveniri, qui non solum pro impiis, sed nec ore pro justis et bonis audeat mori. Et cum raro inveniatur qui pro justo et bono audeat mori, Christus pro impiis mortuus est. Inter justum et bonum hoc distat, quia justus sit studio et exercitatione virtutum: sic sancti martyres; bonus vero in innocentia, sicut sunt parvuli qui inundantur in baptismate. Potest etiam et pro uno accipi justus et bonus.

Commendat autem Deus suam charitatem in nobis, quoniam cum adhuc peccatores essemus, id est antequam essemus justificati per fidem, secundum tempus Christus pro nobis mortuus est. Ad quid commendat Deus suam charitatem in nobis? Ut illam imitemur eo modo quo superius diximus. Multo magis igitur [Col. 0404D] justificati nunc per sanguinem ipsius, salvi erimus ab ira per ipsum. Si cum peccatores essemus, Christus pro nobis dignatus est mori, multo magis jam remissionem peccatorum habentes in sanguine passionis ejus, et justificati per fidem salvi erimus per Christum ab ira, id est vindicta diei judicii quae ventura est reprobis. Licet autem legamus plerisque in locis omnipotentem Deum iram habere, non debemus putare quod in illum cadat ulla perturbatio, quia ipse semper idem manet juxta quod Psalmista dicit: Tu semper idem ipse es (Psal. CI), sed ira illius appellatur vindicta et ultio ipsius, quam ille sine aliqua mutabilitate exercet, secundum quod ei sapientissimus orator dicit: Tu autem. Domine Sabaoth, cum [Col. 0405A] tranquillitate judices (Sap. XII). In hoc loco proponit sibi beatus Augustinus quaestionem, dicens: Si inquit, in sanguine passionis Filii Dei accepimus remissionem peccatorum, non necesse est ut baptizemur: et si in baptismate accepimus remissionem, et mundamur ab omnibus sordibus vitiorum, quid necesse fuit Christum pati? Quam quaestionem ita dissolvit: Ista duo, passio videlicet Christi et baptismus, ita sunt conjuncta, ut neque baptismus possit lavare a peccatis, et perfectum hominem reddere sine fide passionis Christi, quia sine fide impossibile est placere Deo: neque fides passionis Christi possit remissionem peccatorum dare sine gratia baptismatis, nisi in sanguine martyrii sui fuerit baptizatus, quia Dominus dixit: Nisi quis renatus fuerit ex aqua [Col. 0405B] et Spiritu sancto, non potest introire in regnum Dei (Joan. III). Si enim, cum inimici essemus, reconciliati sumus Deo per mortem Filii ejus, multo magis reconciliati salvi erimus in vita ipsius. Si, inquit, cum inimici essemus, id est peccatores, reconciliati sumus Deo Patri per mortem Filii ejus, multo magis quam meruimus reconciliati et in amicitiam conversi, salvi erimus in vita ipsius, id est in vita ipsius Christi, qui est vita, et in quo vitam aeternam habituri sumus. Illi reconciliantur qui inimici sunt ad invicem. Quomodo ergo exstitit nobis omnipotens Deus iratus et inimicus, cum de illo dicatur, quod nihil odit eorum quae fecit. Sciendum quod non naturam nostram, quam ipse fecit sanctam et bonam, odio habebat, sed vitia et peccata quae ipsi nobis [Col. 0405C] attraximus. Quapropter quadam justitia Dei traditi sumus diabolo, quandiu sub peccato fuimus. Sicut legitur, postquam meruit homo audire: Terra es, et in terram ibis, hoc est totus terrenus effectus es et idcirco morieris. Dictum est et diabolo in serpente: Terram comedes, id est peccatores devorabis. Ablatis autem vitiis et peccatis, per passionem Filii ejus reconciliati sumus in id quod ante fuimus. Unde dicit Apostolus: Si, inquiens, cum inimici Dei essemus actibus, non natura, per mortem Christi salvati sumus, quanto magis in ejus glorificabimur vita, si eam imitati fuerimus.

Non solum autem, sed et gloriamur in Deo per Dominum nostrum Jesum Christum, per quem nunc accepimus reconciliationem. Non solum, inquit, salvi [Col. 0405D] erimus, et dabitur nobis vita aeterna, sed et gloriamur in Deo Patre sive in cognitione Dei, quam habemus per Dominum nostrum Jesum Christum, cujus passione nunc reconciliationem accepimus. Nunc, inquit, reconciliati sumus Deo Patri, id est in tempore adventus Christi, sicut enim verbo Patri sumus creati, juxta quod Joannes dicit: Omnia per ipsum facta sunt, et sine ipso factum est nihil (Joan. I), ita quoque et ab illo sumus redempti et Deo Patri reconciliati.

Propterea sicut per unum hominem in hunc mundum peccatum intravit, et per peccatum mors, et ita in omnes homines mors pertransiit, in quo omnes peccaverunt. Defectus dictionis isto in loco est hujusmodi: [Col. 0406A] Sicut per Adam peccatum et mors intravit, ita per Christum justificatio et vita aeterna venit. Propterea, inquit Apostolus, reconciliati sumus Deo, quia sicut per unum hominem Adam in hunc mundum, id est in universitatem generis humani (praeter Christum qui de supernis est) peccatum intravit, et per peccatum mors venit, ita et in omnes homines mors corporis et animae pertransiit, sicut in illum primum, in quo omnes peccaverunt ita per Dominum nostrum Jesum Christum justificatio intravit, et per justificationem vita futura. Sensus talis est: Sicut per Adam peccatum intravit in genus humanum et mors, et per omnes transiit, sic per Christum venit justificatio et vita. In ipso quoque omnes peccaverunt, qui in lumbis ejus erant, sicut Levi in lumbis [Col. 0406B] erat patris, quando decimatus est (Hebr. VII). Et congrue dicit primum intrasse peccatum ac deinde per peccatum subintrasse mortem, quia statim ut peccavit, mortalis factus est, sicut ei Deus ante praedixerat: In quacunque die, inquiens, comederis ex eo, morte morieris. Peccavit concupiscendo atque comedendo, et mortalis factus est in peccando.

Usque ad legem enim peccatum erat in mundo. Non dicit usque ad tempus, quo data est lex, sed usque ad terminum finiendae legis. Sic enim solliciti sumus dicere. Regnaverunt Huni usque ad Attalem [F. Attilam] regem, id est usque ad mortem Attale regis. Usque ad tempus, id est usque ad finem legis et initium gratiae, peccatum originale et actuale fuit in mundo. Per gratiam autem Jesu Christi non solum originalia, [Col. 0406C] sed etiam actualia deserta sunt. Peccatum autem non imputabatur cum lex non esset. Hoc tripliciter intelligi potest. Quandiu lex naturalis non est in homine sicut in parvulis, quidquid agat parvulus, non imputatur esse peccatum, quia nescit quid sit bonum aut malum. Aliter: Antequam lex daretur, non agnoscebatur peccatum tam grave malum esse, sicut per legem ostensum est. Vel aliter: Cum lex deesset, non imputabatur, id est ignorabatur qua poena dignum esset peccatum, quousque ipsa lex dixit: Qui hoc vel illud fecerit, morte moriatur. Sed regnavit mors ab Adam usque ad Moysen, etiam in eos qui non peccaverunt in similitudinem praevaricationis Adae. Id est mors idem est quod peccatum, ideo dicit regnasse mortem, quia universum tenuit orbem tam [Col. 0406D] mors peccati, quam mors corporis. Quod dicit usque ad Moysen ita est intelligendum ut jam diximus, id est usque ad finem legis et initium gratiae. Per Moysen enim intelligitur lex, sicut dicitur in Evangelio ad divitem: Habent Moysen, id est legem. Et alibi: Incipiens a Moyse (Luc. XXVII), hoc est a lege. Regnavit, inquit, mors animae in toto mundo, ex quo primus non peccavit usque ad finem legis Moysi et exordium Evangelii, non solum in alios, sed etiam in illos qui non sponte neque scienter peccaverunt, sicut parvuli erant, qui originalibus peccatis tenebantur obnoxii. Illi in similitudinem praevaricationis Adae peccant, qui scienter et voluntarie peccant, sicut ille cui dixit Deus: Ex omni ligno [Col. 0407A] paradisi comede, de ligno autem scientiae boni et mali ne comedas, etc. (Gen. II). Ille vero in similitudinem Adae non peccat, qui neque legem naturalem habet, neque cum studio peccat. Qui est forma futuri. Hoc tripliciter potest intelligi: Adam qui peccatum attulit mundo, exemplar sive forma est futuri Adae, id est Christi, quia sicut ex virgine terra ille factus est, ita Christus ex virgine Maria natus est. Vel a contraria parte, aliter accipitur caput peccati, aliter caput justitiae: quia sicut Adam peccatum attulit et mortem, ita Christus justificationem et vitam. Aliter: Si sic dixerimus, qui est forma futuris, ut quidam codices habent, erit sensus: Exemplar est futuris posteris suis in peccato, quia sicut ille peccator et mortalis exstitit, ita omnes posteri ejus peccatores et mortales [Col. 0407B] nati sunt et nascuntur quotidie, transducto originali peccato in posteros, ut beatus Augustinus dicit, per concupiscentiam coitus, sed per gratiam Domini nostri Jesu Christi liberantur a peccatis et morte aeterna: sicut enim nullus homo extra Adam, id est extra progeniem illius, ita nullus extra peccatum illius praeter Christum.

Sed non sicut delictum, Adae, ita et donum justificationis, hoc est majus fuit donum Christi, quo nobis remissio peccatorum venit, quam peccatum Adae, per quod venit mors. Et plus praevaluit justitia Christi in justificando, quam peccatum Adae in occidendo: quoniam in his qui per Christum redimuntur, temporaliter valet forma mortis ex Adam: forma autem vitae valebit in aeternum per Christum. Si enim unius [Col. 0407C] hominis, Adae, delicto multi, id est electi, mortui sunt temporaliter, multo magis gratia Dei, qua nobis dimittuntur peccata, et donum Spiritus sancti in gratia unius hominis Jesu Christi in plures abundavit. Multi et plures ad electos referuntur, nec est comparatio, quod dicit plures, quia plures sunt reprobi qui damnabuntur, quam sint justi qui salvabuntur, sed absolute positum est. Jungatur et hoc modo: Si propter unius hominis delictum Adae, non solum reprobi et nimium peccatores, sed etiam electi mortui sunt temporaliter corpore, non anima, multo magis abundavit et crevit gratia Dei, et donum per gratiam Jesu Christi in plures, id est in electos, in hoc enim plus, sive multo magis abundavit gratia, id est remissio peccatorum in electos, quam peccatum: quia non [Col. 0407D] solum illud peccatum originale, propter quod in mortem animae et corporis ruimus, sed etiam omnia actualia abstulit in electis, et insuper donavit vitam sine fine mansuram.

Et non sicut per unum peccatum, subaudis originale, venit mors, ita et donum, subaudis gratiae venit, quod est dicere: Aliter atque ad aliud venit peccatum Adae, et aliter atque ad aliud venit donum Christi. Peccatum enim Adae venit per inobedientiam ut mortem afferret: donum autem gratiae Christi venit per obedientiam: qua obediens fuit Deo Patri ut non solum originale, sed etiam omnia actualia auferret. Quid delictum fuerit per unum peccantem, ita erit intelligendum. Et non sicut per [Col. 0408A] unum peccantem, id est per Adam, venit mors: ita et donum gratiae venit per Christum. Nam judicium quidem ex uno in condemnationem, gratia autem ex multis delictis in justificationem. Judicium, sive damnatio, ex uno homine, Adam, vel uno peccato originali venit in condemnationem omnium hominum: gratia autem Christi qua nobis gratis dimittuntur peccata, in justificationem fidelium venit ex multis delictis quae post originale peccatum addita sunt. Et est sensus: Damnatio venit ex uno homine, vel uno peccato originali, in condemnationem generis humani, gratia autem Christi venit in justificationem electorum ex multis delictis, id est ad hoc venit, ut non solum ab illo uno originali, sed etiam ab omnibus actualibus nos justificaret: ideoque aliter venit [Col. 0408B] peccatum, aliter gratia. Considerandum, quia cum dicit judicium venire ex uno homine in condemnationem, loquitur contra Pelagianos, qui negant originale peccatum trahi ab infantibus quando nascuntur, dicentes: quia non per originem illud peccatum trahitur, sed per imitationem, quod omnino falsum est. Si enim ita esset, ut illi delirant, nequaquam Dominus expresse in Evangelio diceret: Si quis non renatus fuerit ex aqua et Spiritu sancto, non intrabit in regnum coelorum (Joan. III). In Veteri quoque Testamento nequaquam diceret: Masculus cujus caro circumcisa non fuerit, peribit de populo suo, quia pactum meum irritum fecit (Gen. XVII), non per se, sed in patre suo Adam in paradiso.

Si enim unius hominis delicto mors regnavit per [Col. 0408C] unum, multo magis abundantia gratiae donationis et justitiae accipientes in vitam regnabunt per unum Jesum Christum. Et est sensus: Si pro delicto unius hominis Adae, quod per unum hominem Adam venit, mors corporis et animae regnavit temporaliter, et ad tempus in electis multo magis regnabunt illi in vita aeterna, accipientes per Jesum Christum abundantiam, id est plenitudinem gratiae, qua dimittuntur peccata, et plenitudinem dominationis, id est dona Spiritus sancti quae electis donantur, quando illis datur per Spiritum sermo sapientiae, et caetera dona singulis dividuntur, accipientes etiam plenitudinem justitiae, id est omnes virtutes, ut post baptismi gratiam juste sancteque vivamus. Si enim moriuntur electi temporaliter propter originale peccatum, tamen [Col. 0408D] per gratiam Christi accipiunt vitam sempiternam, ubi regnabunt cum ipso.

Igitur sicut per unius delictum in omnes homines in condemnationem mortis, sic per unius justitiam in omnes homines in justificationem vitae, id est sicut per unius hominis delictum in omnes homines generaliter in condemnationem venit mors et peccatum, sic et per unius hominis justitiam, id est Christi, in omnes homines electos et praedestinatos ad vitam aeternam venit gratia in justificationem vitae.

Sicut enim per inobedientiam unius hominis, Adae, peccatores constituti sunt multi, id est omne genus humanum, quod in lumbis Adae erat, ita per unius hominis obedientiam, id est Christi, qua fuit obediens [Col. 0409A] Patri usque ad mortem, justi constituentur multi, non tamen omnes.

Lex autem subintravit, ut abundaret delictum. Judaei ignorabant ad quid acceperant legem, et putabant se per circumcisionem et per carnales observationes salvari posse sine gratia Domini nostri Jesu Christi. Unde Apostolus volens eis ostendere, quia lex non est data ut peccata auferret, sed demonstraret, ait: Lex autem subintravit, id est subito intravit, ut abundaret delictum. Quomodo abundat delictum per legem? Dupliciter: vel quia dum praecepit, dicens: Ne adulterium facias; non concupiscas rem proximi tui (Exod. XX), exardescit animus ad libidinem et ad concupiscentiam, qui ante nesciebat quod concupiscentia hujusmodi peccatum esset, aut [Col. 0409B] tale. Vel dum transgressor fit legis et crescit delictum in vindictam, quia majori poena et vindicta dignus est, qui scienter contra legis praecepta peccat, quam qui non habens legem ignoranter delinquit. Ubi autem abundavit peccatum, superabundavit et gratia. Originali peccato quod ad omnes pervenit addita sunt actualia, et abundavit sive excrevit delictum. Sed ubi delictum abundavit et crevit per actualia peccata et contemptum legis, superabundavit gratia Christi, quae non solum peccatum originale, sed etiam actuale abstulit, largiens insuper pia benignitate vitam sine fine mansuram.

Ut sicut regnavit peccatum in mortem, ita et gratia regnet per justitiam in vitam aeternam, per Jesum Christum Dominum nostrum. Ac si diceret: Sicut [Col. 0409C] regnavit ac tenuit principatum originale peccatum, et insuper actuale electis est ut in mortem eos traheret ad tempus, ita et gratia qua dimittuntur peccata, regnet in electis per justitiam eorum in vitam aeternam illos intromittendo per adjutorium Jesu Christi. In hoc enim major est gratia Christi quae nobis data est quam peccatum Adae: et magis nobis profuit, quam illud nocuit: quia peccatum Adae facit nos ad tempus mori: gratia autem Christi dimittit nobis non solum originale, sed etiam actuale peccatum, faciens nos insuper vivere in vitam aeternam, etc.



CAPUT VI.

Quid ergo dicemus? Permanebimus in peccato, ut gratia abundet? Absit. Haec ad superiora pertinent, [Col. 0409D] ubi dicit Apostolus: Et non, sicut aiunt nos quidem dicere, faciamus mala, ut veniant bona; et illud: Ubi abundavit peccatum, superabundavit et gratia. Quidam enim gentilium; ubi audierant praedicationem Pauli, aliorum apostolorum: ubi debuerant accipere vitam, ibi acceperunt mortem, non intelligentes sensum praedicationis eorum. Unde dicebant apostolos praedicare, quia quanto homo amplius peccaret, tanto magis Deo placeret: et ubi major esset culpa, ibi major esset gratia Dei: ut dum omnes essent nimium peccatores, ipse solus appareret justus: et quo majora peccata et plura dimitteret, eo plus misericors esse laudaretur. Quapropter dicebant: Faciamus mala, ut veniant bona: [Col. 0410A] quia quo amplius peccamus, eo majorem gratiam apud Deum habemus. Nos autem aliter debemus dicere: Fecimus mala: et venerunt bona sine nostris meritis per gratiam Christi. Faciamus modo bona, ut veniant nobis bona, attendentes quod dicit Apostolus ex persona fidelium loquens, qui se a peccatis servant: Nunquid permanebimus in peccato? Hoc est: nunquid semper peccabimus, ut gratia Dei in hoc abundet ut plus habeat quod vobis dimittat, et crescat nobis dimittendo, sicut quidam carnalium dicunt, absit? Non fiat illud: ut semper in peccatis permanemus. Hoc autem digna consideratione perpendendum est, quia idcirco ista contra dicit Apostolus: ne aliquis infidelium dicere possit: quod asserat ipse peccandum esse, ut gratia [Col. 0410B] Dei abundaret. Qui enim mortui sumus peccato, tempore baptismatis, quomodo adhuc vivemus in illo? id est si omnia peccata nobis dimissa sunt in baptismo, quare obedimus vitiis et suggestionibus carnis? Ille mortuus est peccato, qui non habet peccatum, cui deleta sunt omnia peccata in baptismo: e contra ille vivit peccato, qui obedit delectationibus peccati et suggestionibus pravae voluntatis. Docet autem Apostolus ut postquam in baptismate accepimus remissionem peccatorum, abstineamus a carnalibus peccatis: et in quantum humana fragilitas valet, nosmetipsos restringamus per Dei gratiam a delectationibus carnis et pravis cogitationibus.

An ignoratis, fratres, quia quicunque baptizati sumus in Christo Jesu, in morte ipsius baptizati sumus? [Col. 0410C] Beatus apostolus mystice et subtilissime isto in loco loquitur, et vult ostendere quomodo mysterium mortis, sepulturae et resurrectionis Christi ad baptismum nostrum pertineat, et dicit: Nunquid ignoratis, o Romani, mysterium mortis Christi, sepulturae ac resurrectionis, quomodo conveniat mysterio baptismatis? Certe, ut puto, ignoratis: et si ignoratis, ego vobis pandam. Sed quaestio oritur in hoc loco, cum praecipiat Dominus apostolis in Evangelio in nomine sanctae Trinitatis baptizare credentes, cur Apostolus in hoc loco solummodo personam Christi assumat dicens: Quicunque baptizati sumus in Christo Jesu, in morte ipsius baptizati sumus, quae hoc modo solvitur, quia Apostolus in hoc loco non tantum rationem et institutionem describere [Col. 0410D] baptismi disposuit, quantum mysterium mortis Christi et ubi de morte erat aliquid locuturus, indignum duxit personam Patris et Spiritus sancti ponere, quae carnem non suscepit, neque mortem, sed personam tantummodo Filii quae carnem assumpsit, et pro nobis mortua est. Non enim conveniebat ut diceret: Quicunque baptizati sumus in nomine Patris, et Filii, et Spiritus sancti, in morte ipsius baptizati sumus. Iterum quaerendum est quomodo baptizati sumus in morte Christi, Christo mortuo in cruce pro peccatis nostris, qui est caput omnium electorum, omnes electi qui sunt membra ejus, commortui sunt peccato capiti suo Christo, verbi gratia: Sicut ablato et absciso capite cujuslibet animantis, commoriuntur [Col. 0411A] omnia membra, ita mortuo Christo commortui sunt in illo omnes electi et baptizati in ejus passione. Passio etenim illius baptismus noster fuit. Ille quidem mortuus est corpore, et nos peccato, quia ipse pro peccatoribus mortuus est, et nostrum peccatum in sua morte occidit. Aliter: In morte ipsius baptizati sumus, id est in fide passionis et mortis ejus quia per fidem passionis Christi et baptismi gratiam abluimur a peccatis. Ista enim duo ita conjuncta sunt, ut neque passio Christi sine baptismo neque baptismus sine fide passionis Christi, nos possit salvare. Dicamus et aliter: In morte ipsius baptizati sumus, id est ad exemplum et figuram mortis ejus ut illi commoreremur peccato, sicut mortuus est ipse corpore, vel ad exemplum mortis [Col. 0411B] ejus, eo modo quo in sequentibus dicendum est. Inter haec considerandum est quatuor esse genera baptismatum. Unum tantum in aquis, sicut fuit baptismum Joannis quod remissionem peccatorum non dedit; aliud in igne vel Spiritu, quo baptizati sunt apostoli in die Pentecostes: et de quo Dominus dixit: Vos autem baptizabimini Spiritu sancto (Act. I), quia eo die in igne apparuit super apostolos; tertium est in aqua et Spiritu, in quo sancti apostoli baptizabant, Domino praecipiente: quod genus baptismatis sancta Ecclesia modo retinet; quartum est in sanguinis effusione, quo baptizatus est ipse Dominus omnesque sancti martyres: de quo etiam Dominus ait filiis Zebedaei: Potestis baptizari baptismate quod ego baptizari habeo (Marc. X)? id est [Col. 0411C] potestis effusionem sanguinis vestri sustinere: quorum unus, scilicet Jacobus eo baptismate baptizatus est, decollatus ab Herode. Sed et hoc quoque notandum est, quia in baptismate tria sunt corporalia atque visibilia, et tria incorporalia atque invisibilia. Tria sunt visibilia: sacerdos videlicet, corpus baptizandum et aqua. Tria invisibilia: fides, et anima quae abluitur a peccatis, et Spiritus, quo cooperante remissio peccatorum datur. Fortassis etiam quaeret aliquis quare in aqua solummodo, et non aliquando in vino baptismus consecretur? Cui respondet beatus Ambrosius, idcirco uniformiter hoc fieri in aqua, ut intelligatur, quia sicut aqua sordes corporis aut vestimenti abluit, ita illud baptisma maculas animae sordesque vitiorum emundando abstergit.

[Col. 0411D] Consepulti enim sumus cum illo per baptismum in mortem, subaudis peccati et vitiorum. Quomodo possumus viventes in carne consepeliri Christo? Si moriemur peccato, sicut ille mortuus est in cruce, et baptizamur in nomine sanctae Trinitatis, consepelimur ei; si aut vivimus peccato, nequaquam possumus consepeliri ei. Consideremus ergo quomodo moriamur peccato, et consepeliamur et conresuscitemur Christo, et quomodo concordet mysterium mortis, sepulturae et resurrectionis ejus baptismati nostro: Christus, postquam mortuus est in cruce, de cruce positus est in sepulcro: de sepulcro tertia die victor resurrexit. Similiter et nos venientes ad fontem baptismatis, dum abrenuntiamus diabolo et [Col. 0412A] omnibus pompis ejus, et omnibus operibus ejus, morimur peccato, sicut Christus mortuus est in cruce, Christus de cruce positus est in sepulcro, et nos post confessionem sanctae Trinitatis consepelimur ei in cognato, id est simul nato terrae elemento, hoc est in aqua. Resurrexit ipse tertia die vivus, et nos post ternam mersionem resurgemus de morte peccatorum ad vitam, ut Deo vivamus in sanctitate et bonitate caeterisque virtutibus. Ascendit ad coelos, et nos post illum ascendemus, si in novitate vitae ambulaverimus: et quasi diceret aliquis Apostolo: Ad quid sumus consepulti Christo? subjunxit: Ut quomodo surrexit Christus a mortuis per gloriam Patris, ita et nos in novitate vitae ambulemus. A mortuis surrexit Christus, id est a sepulcro quod proprie [Col. 0412B] locus est mortuorum sive ab inferno. Per gloriam autem Dei Patris dicit surrexisse Christum, id est per divinitatis virtutem, ut glorificaretur Deus Pater in ejus suscitatione, sicut ipse loquens ad Patrem dixit: Pater, clarifica nomen tuum (Joan. XII), id est suscita Filium tuum, ut mea suscitatione glorificeris. Potest etiam intelligi, quod ipse Filius potentia deitatis suscitaverit semetipsum, qui est gloria Patris, sicut ei dicit in psalmo: Exsurge, gloria mea, exsurge, psalterium (Psal. LVI), id est chorus omnium virtutum. Cui Filius, Exsurgam diluculo (Ibid.). Ipse quoque Filius dicit de sua suscitatione loquens ad Judaeos, Solvite templum hoc, et post triduum suscitabo illud, ita enim intelligendum est, ut sicut tota trinitas creavit illum hominem, ita tota trinitas [Col. 0412C] suscitavit illum, quia opera totius Trinitatis inseparabilia sunt. Praecipit ergo Apostolus, ut sicut Christus surgens a mortuis jam non moritur, ita et nos in novitate vitae ambulemus, hoc est sicut novi effecti sumus in baptismo, ita semper novi et immaculati vivamus: ambulantes de virtute in virtutem. Novitas enim vitae est, post baptismum criminalia peccata non committere, et a levibus in quantum possibile est temperare, qua novitate innovantur quotidie electi, dum proficiunt in virtutibus, et laudatur omnipotens Deus in illorum operibus, sicut Deus dicit: Videantur opera vestra bona, et glorificent Patrem vestrum qui in coelis est (Matth. V).

Si enim complantati facti sumus similitudini mortis ejus, id est Christi, simul et resurrectionis erimus, [Col. 0412D] subaudis complantati, id est conjuncti et conformes. Quidam codices habent resurrectionis genitivum videlicet casum, sed melius est, ut doctores dicunt, dicere per dativum resurrectioni, quia verbum complantati ei, superioribus jungitur: arbor complantatur arbori cum inseritur, et Christus arbor est per similitudinem, de qua dicit Salomon in persona sapientis, quae est Christus: Lignum vitae est his qui apprehenderint eam (Prov. III). Ipse est etiam arbor vitae quae est plantata in medio paradisi, hoc est in medio Ecclesiae. Idcirco autem arbori comparatur, quia sicut arbor pascit et umbram praestat, ita Christus pascit angelos spirituali cibo, sua videlicet contemplatione, homines vero cognitione sua, protegens [Col. 0413A] utrosque ab omni adversitate; generaliter autem pascit et reficit totum mundum cibo corporali. Mors etiam ejus arbor potest intelligi, quia sicut arbor ad hoc plantatur ut fructum afferat plantatori, ita mors Christi ad hoc celebrata est in cruce, ut fructum salutis et redemptionis afferret mundo. Quaeritur quare dixerit Apostolus, complantati sumus similitudini mortis ejus, id est Christi, et non simpliciter complantati sumus morti ejus. Mors enim Christi in hoc loco dupliciter potest intelligi, tam spiritalis videlicet quam corporalis. Similitudini mortis ejus corporalis complantamur, quando sicut ille mortuus est corpore pro peccatoribus nos morimur peccato. In hoc enim est similitudo, quia ille mortuus est corpore, nos vitiis. Aliter: Similitudini [Col. 0413B] mortis ejus spiritalis complantamur, quando morimur criminalibus peccatis. Ille enim in veritate mortuus est peccato, qui nunquam peccavit. Cui veritati non possumus complantari et conjungi, quia quandiu sumus in hoc mortali corpore, ex toto carere peccatis levioribus non possumus, sicut dicit Joannes: Si dixerimus, inquiens, quia peccatum non habemus nos ipsos seducimus, et veritas in nobis non est (Joan. I). Tunc enim similitudinem mortis ejus assumimus spiritualis, quando ejus auxilio freti criminalia peccata non committimus, et sic complantamur in praesenti saeculo similitudini mortis ejus, tam corporalis quam spiritualis, ut sicut ille mortuus est corpore, et mortuus est omnibus peccatis: quia nunquam peccavit, moriamur et nos omnibus [Col. 0413C] peccatis criminalibus, erimus utique complaxfati et conjuncti resurrectioni ejus in gloria, et cum apparuerit, similes ei erimus, quoniam videbimus eum sicuti est (Joan. III).

Hoc scientes quia vetus homo noster simul crucifixus est, ut destruatur corpus peccati, et ultra non serviamus peccato. Veterem hominem, ut dicit beatus Augustinus. voluerunt quidam intelligere corpus, novum vero animam: sed non convenit illud, quia corpus exterior homo a plerisque appellatur, interior vero anima. Hoc vero in loco veterem hominem vocat vitam et conversationem veteris hominis Adae, quae crucifixa, id est mortua, occisa est semel in baptismate. Quicunque enim originali adhuc et [Col. 0413D] actualibus peccatis tenetur obnoxius quae Adam perpetravit, vel etiam pluribus, vetus homo est et sequax Adae, quia vitam et conversationem ejus imitatur. Ad quid ergo mortua est et deleta illa conversatio, quae vetus homo dicitur? Ut destruatur corpus peccati, Corpus nostrum corpus peccati est, quia nos trahit ad peccatum per suggestionem carnis et concupiscentiam pravam. Quod corpus non ita praecipit Apostolus destrui ut annihiletur, sed ut quiescat ab opere peccati. Tunc enim quasi destruitur, dum refrenatur et retrahitur a peccato et mala voluntate, quam desiderat adimplere, nec permittitur servire peccato. Aliter: Peccatum enim hic possumus intelligere diabolum, qui est auctor peccati, corpus vero ejus universitatem vitiorum. Sicut Christus caput [Col. 0414A] est omnium electorum et omnium virtutum, omnesque electi, et omnes virtutes sunt corpus ejus, ita diabolus caput est omnium reproborum omniumque vitiorum, omnesque reprobi et omnia vitia corpus illius sunt, et ad hoc delata est vita et conversatio veteris hominis Adae semel in baptismo: ut destruatur universitas vitiorum, quae est corpus diaboli: ut ultra non serviamus diabolo; aliter secundum origenem corpus peccati potest appellari universitas vitiorum, quae faciunt unum corpus quodammodo peccati: singula autem vitia membra sunt universitatis: quam praecipit Apostolus destrui per abolitionem, id est per deletionem cessationis. Bene autem dicit Apostolus semel mortuum esse veterem hominem, ut admoneat nos cavere criminalia [Col. 0414B] peccata: quia sicut Christus semel mortuus est, et jam non moritur, ita et nos si semel mortui sumus peccato in baptismate, non possumus iterum baptizari.

Qui enim mortuus est, subaudis peccato in baptismo, justificatus est a peccato, id est alienus effectus est ab omnibus peccatis: quapropter debet se custodire, ne iterum polluat se criminalibus peccatis, quia non poterit iterum justificari per baptismum.

Si autem mortui sumus cum Christo, tempore baptismatis peccato, eo modo quo superior sermo texuit, credimus quia simul etiam vivemus cum Christo in coelo post generalem resurrectionem. Scientes quod Christus resurgens a mortuis, id est a sepulcro, quod proprie locus est mortuorum, vel ab inferno, jam non moritur, mors illi ultra non dominabitur. Hoc laborat [Col. 0414C] Apostolus in hoc loco, ut ostendat credentibus, quia si semel remissionem peccatorum acceperint, non posse eos iterum baptizari, sicut Christus non potuit mori nisi semel. Et sicut Christus surgens a mortuis jam non moritur, ita et nos semper debemus vivere virtutibus, quia anima quae peccaverit, criminali peccato morietur. Quod autem dicit, mors illi ultra non dominabitur, mortem intelligere possumus dupliciter, sive mortem corporalem atque temporalem, quae ad tempus dominata est ei, ipso permittente, sive diabolum qui ei etiam quodam modo dimissus est dominari per ministros suos ipso permittente. Intravit autem diabolus in cor Judae ut traderet Christum (Luc. XXII). Ipse etiam suasit Judaeis et Pilato, ut eum crucifigerent. Quod diabolus [Col. 0414D] mors appellatur qui mortem attulit mundo, ostendit Joannes inquiens: Et nomen illi mors (Apoc. VI).

Quod enim mortuus, subaudis Christus, peccato mortuus est semel, iste versiculus ita distinguendus est ut primum dicatur quod enim mortuus est, ac deinde subsequatur, peccato mortuus est semel, id est semper mortuus fuit peccato, quia nunquam peccavit. Solus Christus semel mortuus est peccato, id est semper, quia nunquam peccavit. Aliter: Quod Christus mortuus est corporaliter, semel mortuus est peccato nostro, non amplius, ita et nos semel morimur in baptismate. Possumus tamen post baptismum, si peccaverimus, mori peccato, et per dignam poenitentiam resurgere: quod autem vivit, vivit Deo, [Col. 0415A] Christus, dum mortuus esset in cruce, et sepultus in monumento, videbatur non vivere, sed quid fecit? Intravit in domum fortis, id est descendit in infernum, abstulit diabolo illos quos tenebat electos, et potestatem etiam quam habebat in hoc mundo illi abstulit, sicque quadragesimo die resurrectionis suae ascendens in coelum, vivit aeternaliter Deo, id est in gloria paternae majestatis.

Ita et vos existimate vos mortuos quidem esse peccato, tempore baptismatis, viventes autem Deo. Melius habetur in Graeco, ut in Origene legitur: Cogitate vos mortuos peccato, viventes autem Deo; et est sensus: Sicut ille qui crucifixus est, nihil aliud cogitat, nisi tantummodo misericordiam Dei exoret: quatenus ejus spiritum dignetur suscipere, sicut et [Col. 0415B] Dominus dixit ad Patrem: In manus tuas commendo spiritum meum (Luc. XXIII): ita et vos, si quando venit mala concupiscentia, et delectatio prava inflammat vos ad libidinem et ad caetera mala patranda, cogitate et ad memoriam reducite, quia in baptismate mortui estis omnibus peccatis: ubi recepistis remissionem peccatorum, et talia cogitantes vivite Deo, id est sapientiae, prudentiae, castitati, caeterisque virtutibus. Quicunque enim vivit Deo, omnibus virtutibus vivit quae in Deo sunt.

Non ergo regnet peccatum in vestro mortali corpore, ut obediatis concupiscentiis ejus. Jam quia mortui estis peccato in baptismate, et vivitis Deo, cavete ne regnet peccatum in vestro mortali corpore, id est quandiu in praesenti saeculo estis. Non dicit [Col. 0415C] Apostolus non sit peccatum in vestro mortali corpore, sed non regnet. Quandiu sumus in hoc mortali corpore, ad integrum carere peccatis non possumus. De quibus ergo peccatis dicit? De homicidio, de adulterio et de caeteris criminalibus vitiis, quae a regno Dei nos separant, non de levioribus, sicut est peccatum cogitationis et concupiscentiae. Et quomodo non regnat peccatum in nostro mortali corpore si statim ut pulsaverit nos consentimus, et obedimus delectationi ejus, quia subjaceamus ei?

Sed neque exhibeatis, id est praeparetis, membra vestra arma iniquitatis peccato. Iniquitas est quidquid contra legem agitur, ideoque per iniquitatem debemus intelligere omnia vitia. Membra corporis nostri ad hoc facta sunt, et sensus nostri corporis ad [Col. 0415D] hoc nobis dati sunt, ut nobis necessaria procurent et Deo militent. Si autem inclinamus aures ad audiendam detractionem de proximo, et ad delectanda verba otiosa, et ad carmina meretricum, si aperimus oculos ad concupiscendam mulierem, si malum odorem, id est malam famam ex nobis diffundimus: si delectamur in odoribus meretricum, si os aperimus ad loquendam blasphemiam in Deum vel proximum: si extendimus manus ad rapinam, si dirigimus gressus pedum ad effundendum sanguinem, tunc membra nostra exhibemus ad hoc, ut sint arma militantia peccato et diabolo, qui est auctor mortis omniumque vitiorum, hoc est praeparamus illa ut militent peccato et diabolo. Sed exhibete, id est praeparate, [Col. 0416A] vos Deo tanquam ex mortuis viventes, et membra vestra exhibete arma justitiae Deo. Id est, ut sint Deo arma omnium virtutum militando ei. Si omnia quae superius diximus de membris nostris praetermittimus, et in Dei servitio illa occupaverimus, ut inclinemus aures ad audienda verba Dei, aperiamus oculos ad scrutanda eloquia divina et ad pauperem respiciendum: aperiamus os ad enarranda magnalia Dei, extendamus manus ad eleemosynam, dirigamus pedes ad pacem, bonum odorem de his omnibus reddentes, tunc membra nostra arma omnium virtutum erunt, et militabunt Deo. Quod autem dicit tanquam ex mortuis viventes, sensus est: Sicut illi qui Domino resurgente surrexerunt, de quibus dicit Evangelista: Multa corpora sanctorum surrexerunt [Col. 0416B] (Matth. XXVII), vivunt quidem, sed neque concupiscentes neque peccare appetunt, ita et vos cogitate mortuos quidem esse peccato et vivite Deo, declinantes a peccatis criminalibus.

Peccatum enim vobis non dominabitur, subaudis si haec feceritis, sed utinam vobis peccatum non dominetur: ubi dominatur peccatum, ibi perficitur. Dominatur enim homini quando obedit desideriis ejus. Non enim estis sub lege, sed sub gratia. Non estis, inquit, sub lege Moysi, quae punit et damnat peccatores, sed sub gratia Christi, id est sub remissione peccatorum: et quia remissionem peccatorum jam perceptam habetis, non debetis peccare.

Quid ergo? Peccabimus quia non sumus sub lege, Moysi, quae peccatores punit, sed sub gratia? quae [Col. 0416C] peccatum dimittit. Poterat aliquis dicere, jam quia sub lege non sumus quae poenam infert peccantibus, satis possumus peccare, quia quidquid deliquerimus dimittetur nobis larga pietate per gratiam Christi: ad haec Apostolus, non affirmando dicit, sed denegando: Nunquid ergo semper peccabimus, eo quod lex deest cujus poena constringamur? Absit, ut semper peccemus, quia gratia ita vult nos vivere, ut criminalia peccata non admittamus.

An nescitis, id est, nunquid ignoratis, quoniam cui exhibetis vos servos ad obediendum, servi estis ejus cui obeditis, sive sitis servi, peccati ad mortem aeternam, sive obeditionis Christi ad justitiam. Si servimus virtutibus et Deo, servi sumus virtutum et Dei: si vero servimus vitiis et diabolo, servi sumus [Col. 0416D] vitiorum et diaboli.

Gratias autem Deo quod fuistis servi peccati. Fuistis quidem, sed jam non estis. Referens Apostolus gratias Deo de fide, bonisque operibus illorum, laudat illos, sicut et illos de quibus dicebat: Fuistis aliquando tenebrae, nunc autem lux in Domino (Ephes. V). Obedistis autem ex corde in eam formam doctrinae in quam traditi estis. Obedistis, inquiens, Deo in ea forma doctrinae, id est in doctrina Christianitatis, in doctrina ecclesiastica, in qua docti sive vocati et assignati estis Deo.

Liberati autem a peccato, id est ab omnibus vitiis et ab omnibus peccatis in baptismo; servi facti estis justitiae, id est omnium virtutum. Sicut nomine peccati [Col. 0417A] intelliguntur omnia vitia, ita nomine justitiae omnes virtutes.

Humanum dico propter infirmitatem carnis vestrae. Quid est quod dicit Apostolus: Humanum dico? hoc est leve, et ad complendum facile, ac si diceret aliis verbis: Quia carnales adhuc estis, nec potestis propter fragilitatem carnis majora praecepta ferre et implere, idcirco levia praecepta vobis committam. Quid enim tam facile, ut Origenes dicit, quid tam leve quam ut sit homo tam promptus ad justitiam et voluntatem Dei complendam, sicuti et ad mala opera solet esse promptus ubique? Multo magis siquidem levius potest virtutibus deservire, quam vitiis: et Dei voluntatem adimplere, quam diaboli. Videamus quomodo et dicamus pauca ex pluribus. [Col. 0417B] Est quilibet latro, et quilibet alius justitia propria vivens, non de rapina. Dum latro cruciatur gelu et frigore, et superfluis meditationibus per dies et noctes torquetur, volvens animo et exspectans in agro quomodo furtum perficiat, justus securus epulatur in die de laboribus suis, et quiete noctis cum securitate delectatur, et dormiente isto somno gratissimo, plerumque ille qui gelu frigoris et inedia famis torquetur, occiditur ab his quibus vim inferre moliebatur. Similiter qui adulterium perpetrat, timet supervenire maritum et interfici ab illo, timet etiam vicinos propter famam volantem. Econtra castus et amator proprii connubii cum securitate firma servat castitatem suam: vel etiam secure cum optata quiete amplectitur proprium connubium, [Col. 0417C] quapropter subjungit Apostolus: Sicut enim exhibuistis, inquit, id est praeparastis, membra vestra servire immunditiae, id est libidini, fornicationi, impudicitiae, et iniquitati ad iniquitatem, subaudis perpetrandam: Ita nunc exhibete membra vestra servire justitiae omnibusque virtutibus in sanctificationem, videlicet ut sancti esse possitis, secundum quod Deus praecipit: Sancti estote quia et ego sanctus sum (Levit. XI). Per iniquitatem debemus intelligere omnia peccata, quia quidquid contra legem Dei agitur iniquitas nuncupatur. Per justitiam vero omnes virtutes, et est sensus: Sicut vos praeparastis antequam ad fidem vocati essetis, ut serviretis omnibus immunditiis omnibusque vitiis, ita nunc in fide jam consistentes praeparate membra vestra et omnes [Col. 0417D] sensus corporis vestri, quomodo serviatis omnibus virtutibus.

Cum enim servi essetis peccati liberi fuistis justitiae, id est alieni fuistis a justitia. Sicut qui servit peccato et diabolo, ejus servus est cujus voluntatem adimplet: sic qui servit justitiae servus est justitiae et Dei. Qui enim servit furto et adulterio, servus est furti et adulterii. Sed et hoc sciendum, quia sicut servum esse justitiae laudabile est, liberum vero esse a justitia non est laudabile: ita servum esse peccati detestandum est, liberum autem a peccato, laudandum.

Quem ergo fructum habuistis tunc in illis, subaudis immunditiis peccatorum, in quibus tunc erubescitis? [Col. 0418A] Nam finis illorum mors est. Romani antequam ad fidem Domini venirent, omnibus vitiis omnibusque turpitudinibus serviebant, quod etiam turpe est dicere, quae ab Apostolo in hac Epistola jam sunt superius commemorata. Venientes autem ad fidem erubescebant ac verecundabantur, non solum facto, sed etiam in recordatione eorum, unde volens eos confirmare, ne ad illa reverterentur, aiebat: Dicite mihi quem fructum, id est quid boni consecuti estis vel quam remunerationem bonam habuistis in illis immunditiis quas perpetrastis antequam ad fidem veniretis, in quarum recordatione et memoria nunc erubescitis et verecundamini? Nam finis, id est consummatio illorum peccatorum, mors aeterna est. Quando homo in peccatis criminalibus moritur, et [Col. 0418B] terminum vitae facit, finis peccatorum mors est illi: quia mortem aeternam inde accipit. De talibus dicit Propheta: Computruerunt jumenta in stercore suo (Joel. I). Jumenta appellantur homines qui irrationabiliter vivunt, sine honestate morum et conversationis. Jumenta quippe putrescere est in stercore, in fetore luxuriae, et turpitudinibus vitiorum vitam finire.

Nunc vero liberati a peccato, servi autem facti Deo, habetis fructum vestrum in sanctificationem, finem vero vitam aeternam. Nunc, inquit, liberati a peccato per passionem Christi, per aquam baptismatis, servi autem facti Deo, qui antea eratis servi diaboli, habetis fructum operum vestrorum in sanctificationem, quia opus vestrum sanctum, sanctificationem vobis [Col. 0418C] procurat: finem vero vitam aeternam, id est propter consummationem operum vestrorum habebitis vitam aeternam: quae vobis dabitur pro perseverantia vestra.

Stipendia enim peccati, id est remuneratio peccatorum, mors, aeterna est. Non tamen de omnibus peccatis intelligendum est, sed de criminalibus peccatis, de quibus dicit Joannes: Est peccatum ad mortem, non pro hoc dico ut quis roget (I Joan. V). Stipendium dicitur a stipite pendenda, id est a substantia ponderanda. Antiquitus enim potius ponderabatur pecunia quam numerabatur. Unde militibus pro vita regis et libertate patriae militantibus stipendium, hoc est substantia et remuneratio ex publico aerario conferebatur: et sicut illis remunerationis [Col. 0418D] causa stipendium dabatur, ita militantibus diabolo dabitur mors, sive aeterna damnationis pro remuneratione. Gratia autem Dei vita aeterna in Christo Jesu. Quid est quod loquens de remuneratione peccati, stipendium nominavit ipsam remunerationem, et de remuneratione electorum dixit tertiam Dei? Ideo, quia illi qui militant, propriam mercedem accipiunt, quidquid autem electi habent, totum a gratia Dei accipiunt, sive fidem, sive charitatem, seu aliquod bonum opus habeant, et insuper pro gratia ista fidei et bonorum operum gratis accipient a Deo vitam aeternam per adjutorium Jesu Christi, sine quo nihil boni habere possumus



CAPUT VII.
[Col. 0419A]

An ignoratis, fratres? id est nunquid ignoratis quae ego dicturus sum: scientibus enim legem loquor, quia lex in homine dominatur quanto tempore vivit. Comparatio est in hoc loco, et in sequentibus a lege humana tendens ad divinam legem, sive a lege Moysi ad legem Evangelii gentibus Judaeisque loquebatur Apostolus habitantibus Romae, ex quibus Judaei legem divinam sciebant, Romani quoque ab Atheniensibus leges sibi mutaverunt, quorum rex Phoroneus leges humanas composuerat, ideo dixit legem scientibus: De lege loquor, quae hanc habet consuetudinem, ut unicuique homini dominetur quanto tempore ipse homo vivit. Verbi gratia: Romanus quanto tempore vivit, sub dominio Romanae legis [Col. 0419B] consistit, Gallus et Hispanus similiter, Judaeus et Christianus, monachus et canonicus, quanto tempore vivunt, sub dominio legis suae vivunt.

Nam quae sub viro est mulier, vivente viro, alligata est legi, id est potestati viri: si autem mortuus fuerit vir ejus, soluta est a lege viri, secundum legem Moysi et Evangelii, necnon secundum leges humanas ista est consuetude, ut vivente viro, sub ejus potestate sit mulier? mortuo vero illo, solvitur a potestate illius, et potest cui vult nubere. Vel aliter: Si acceperit Gallicus homo uxorem Romanam genere, quandiu vixerit vir ejus, sub ea lege vivet qua vir ejus, et per eam respondebit interrogata in publico: mortuo autem viro, revertetur ad propriam legem, et deinceps non vivet sub lege viri: praeterea [Col. 0419C] digna consideratione perpendendum est duos viros in hoc loco spiritualiter ab Apostolo introduci, et unam mulierem. Unus autem vir lex intelligitur Moysi, quae sicut vir super uxorem, ita illa tenebat Dominum super Israeliticam plebem: alter vero vir accipitur peccatum, quod plerumque dominatur animae. Mulieris autem nomine, vel specialiter unamquamque animam, vel generaliter totam plebem Israeliticam vult intelligi, quod in sequentibus distincte singulis in locis manifestabitur. Nam cum dicit Apostolus: Quae sub viro est mulier, per virum vult intelligi legem Moysi, per mulierem autem specialiter quamlibet animam, vel generaliter plebem Israeliticam, ut diximus, quae sub lege Moysi consistebat. Quod vero subjungit, vivente viro alligata [Col. 0419D] est legi, per virum hic vult intelligi passiones carnis, id est vitia, quae quandiu vivunt in homine, alligatus est legi Moysi, quae dicit: Si quis hoc vel illud fecerit, morte moriatur, et est sensus: Anima vel plebs quae sub viro est, id est sub lege Moysi censistit, vivente viro, id est regnantibus in illa passionibus et delectationibus et vitiis carnis, subjacet legis Moysi vindictae quae data est impiis et peccatoribus. Si autem mortuus fuerit vir ejus, id est si mortua fuerint peccata in anima et vitia carnis, soluta est a lege viri, id est non est jam subjecta legi Mosaicae, quia nihil habet quod ei debeat: lex enim non est posita justis, sed peccatoribus et impiis. Vivit et regnat peccatum in anima quando statim [Col. 0420A] ut pulsat hominem perficit: moritur vero quando mens non obedit ejus suggestioni et delectationi.

Igitur vivente viro vocabitur uxor adultera si fuerit cum alio viro. Hoc simpliciter intelligendum est, et eo modo quo et illud in Evangelio. Omnis qui dimiserit uxorem, et alteram duxerit, maechatur, excepta causa fornicationis: et qui dimissam a viro duxerit, maechatur (Matth. V): et qui dimittit, si alteram accipit, et qui dimissae copulaverit se, uterque adulterium perpetrat. Potest tamen non convenienter referri ad plebem Israeliticam sicut et superiora. Quandiu lex vixit, id est, quandiu observari debuit a Judaeis, si quis Judaeorum reliquit illam, et cultum Dei veri, et se copulavit errori gentilium adorando idola, adulter fuit. Unde etiam ipsa plebs meretrix [Col. 0420B] appellatur, dicente Ezechiele: Propterea, meretrix, audi verbum Domini (Ezech. XVI). Si autem mortuus fuerit vir ejus, liberata est a lege viri, ut non sit adultera, si fuerit cum altero viro. Ad litteram satis patent: Si autem mortuus fuerit vir ejus, id est, si mortua fuerint peccata et vitia carnis, quae solent plerumque dominari animae, liberata est a lege viri, id est Moysi, quae tandiu dominabatur homini, quandiu peccabat: et non erit adultera, si fuerit cum alio viro, id est cum Christo, et sub Evangelio. Anima enim quae liberata est a peccatis, Christo debet adhaerere.

Itaque, fratres mei et vos mortificati estis legi per corpus Christi. Debuerat dicere, Mortua est lex vobis, sed ne scandalizaret Judaeos, quibus ista scribebat, [Col. 0420C] maluit dicere: Mortificati estis legi, quia non habet quod puniat in vobis. Si enim dixisset: Mortua est lex, contristarentur et scandalizarentur eo quod diceret illam abolitam et mortuam. Illi enim mortificati sunt legi in quibus nihil habet quod puniat. Cum dicit: Per corpus Christi mortificati estis legi, de quo corpore loquitur? Nam corpus Christi est quod assumpsit in utero virginali: corpus Christi est tota Ecclesia fidelium: corpus Christi est, quod consecratur in Ecclesia quotidie. Apparet ergo de illo corpore dixisse Apostolum, quod assumpsit in utero virginali. Per corpus suum ergo Christus nos liberavit a lege, id est, per passionem corporis sui dedit nobis remissionem peccatorum: ut jam non simus subjecti legi, si peccare desistimus: Ut sitis [Col. 0420D] vos alterius, id est Christi, qui ex mortuis resurrexit: ut fructificetis Deo: Ideo, inquit, redempti estis passione Christi: ideo accepistis remissionem peccatorum, ut jam non sitis subjecti legi, sed Christo, ut fructificetis Deo. Ille fructificat Deo qui animas ei multiplicat, et qui acquirit eas verbo et exemplo et quibuscunque modis.

Cum enim essemus in carne, passiones peccatorum, quae per legem erant, operabantur in membris nostris ut fructificarent morti. Cum enim essemus, inquit, in carne, id est in spe rerum carnalium positi et in concupiscentiis carnalibus, passiones peccatorum, adulterium videlicet, rapina, homicidium, quae per legem erant cognitae hominibus, et quae per legem cognoscebantur [Col. 0421A] esse peccata, operabantur in membris nostris vitia et peccata, ut fructificarent morti, hoc est, ut mortem aeternam nobis acquirerent. Sicut enim qui servit virtutibus, fructificat vitae aeternae, quia vitam aeternam acquirit: ita qui servit vitiis mortem aeternam sibi acquirit. Stipendium enim et remuneratio peccati mors aeterna est (Rom. VI).

Nunc autem soluti sumus, per passionem Christi et per baptismum, a lege mortis, id est a lege Moysi, quae mortem inferebat peccatoribus, in qua destinebamur, subaudis antequam per Christum solveremur: ita ut serviamus in novitate spiritus et non in vetustate litterae. In vetustate litterae servit qui circumcisionem et sabbatum carnaliter servat, et qui per carnalem observantiam legis putat se salvari posse. [Col. 0421B] Ille vero servit in novitate spiritus, qui circumcisionem spiritualiter servat, et circumcidit cor suum ab omnibus vitiis, et quiescit a pravo opere, et caetera quae lex docet spiritualiter intelligit et adinoplet.

Quid ergo dicemus? Lex peccatum est? Absit, ut lex quae peccata prohibet causa peccati nobis data sit. Judex quidem est peccatorum, et docet quid sit appetendum et quid vitandum, non est tamen operatrix peccati, neque causa mortis est illis qui peccant. Verbi gratia: Sicut medicus qui hominem prohibet abstinere a cibis mortiferis et a succo venenatae herbae, si ille comederit aut biberit contra praeceptum medici, et mortuus fuerit, non idcirco est medicus causa mortis illius cui prohibuit, [Col. 0421C] sed ipse sibi est causa mortis qui comedit de prohibitis: ita lex quae prohibebat peccata, dicens: Si quis hoc vel illud fecerit, morte moriatur, peccantibus et ea facientibus quae ipsa prohibebat, non erat causa mortis, sed ipsi qui transgressores existebant, erant sibi causa suae damnationis. Sed peccatum non cognovi nisi per legem, id est, poenam et vindictam peccati non cognovi, nisi per legem quae punit peccata, vel etiam quaedam mala opera non cognoscebam quia peccatum essent, usquequo lex venit. Erant enim quaedam peccata, quae non putabantur ante legem esse peccata, sicut erat peccatum concupiscentiae de quo ipse subjungit: nam concupiscentiam libidinis, aliarumque malarum rerum nesciebam, subaudis peccatum esse, nisi lex diceret: [Col. 0421D] Non concupisces. Per concupiscentiam enim intelliguntur et alia quamplura peccata quae ante legem ignorabantur esse peccata vel qua poena digna essent.

Occasione autem accepta, peccatum per mandatum legis, operatum est in me omnem concupiscentiam. Ex persona Judaeorum loquitur Apostolus poenitentiam agentium: vel ex persona uniuscujusque hominis poenitentiam agentis. Nam quando ista loquebatur, gratia baptismatis justificatus erat. Peccati autem nomine in isto loco beatus Ambrosius vult intelligi diabolum, qui est auctor peccati. Videns enim diabolus quia per observantiam legis redditurus esset homo ad veniam, invidit iterum ei, sicut et [Col. 0422A] primo homini: consideransque legem, invenit quomodo per transgressionem ejus posset illum damnare quem antea damnaverat per originale peccatum: et accepta occasione, per transgressionem legis inflammavit illum, non solum ad concupiscentiam libidinis, sed omnium vitiorum, ut per concupiscentiam fieret praevaricator legis. Nam hoc habet proprium per transgressionem humanae mentis infirmitas, ut difficilius observari possint prohibita. Sine enim lege naturali, vel Moysi, peccatum mortuum erat, id est latebat, ignorabatur, non apparebat. Antequam lex naturalis et intellectus incipiat vigere in parvulis, aliisque hominibus, licet percutiant patrem et matrem, et maledicant parentibus, non peccant. Postquam autem ad legitimos annos intelligentiae [Col. 0422B] pervenerint, si aliquid tale fecerint peccant, et vindictam recipiunt. Similiter antequam lex Moysi data esset, erant quaedam peccata quae ignorabantur peccata esse, quae commissa non tantae gravitudinis erant: vel etiam si cognoscebantur esse peccata, latebat qua poena digna essent.

Ego autem vivebam sine lege aliquando. Se ponit pro omnibus, et est sensus: aliquando, id est, antequam legem cognoscerem vivere me arbitrabar recte, cum pene omnibus vitiis deservirem. Sed cum venisset mandatum legis Moysi dicens: Si quis hoc vel illud fecerit morte moriatur, peccatum revixit. Illud dicitur reviviscere quod jam vixit. Et peccatum in primo quidem homine vixit qui scienter peccavit; et in Cain qui dixit: Major est iniquitas mea quam [Col. 0422C] ut veniam merear (Gen. IV); sed in filiis ejus mortuum est qui ad tantum pervenerunt errorem ut non putarent esse peccatum quod erat peccatum. Adveniente autem lege Moysi revixit quod coeperat non vivere quando latebat.

Ego autem mortuus sum, id est dignum me morte intellexi: postquam accepi legem et transgressus sum eam: et inventum est mihi mandatum quod erat ad vitam, hoc esse ad mortem. Sensus hujusmodi est: Illud mandatum quod mihi ad hoc datum est, ut observatum et custoditum proficeret ad vitam aeternam, neglectum perduxit ad mortem aeternam. Et ita factum est ut quod mihi pro bono datum est, meo vitio mutaretur in malum.

Nam peccatum, id est diabolus auctor peccati, occasione [Col. 0422D] accepta per mandatum legis, eo modo quo superius diximus, seduxit me, et decepit me dulcedine peccati et concupiscentiae, ut ea implerem a quibus lex prohibet, et per illud mandatum, hoc est, per transgressionem mandati, occidit me in anima.

Itaque lex quidem sancta et mandatum sanctum, et justum et bonum. Unum mandatum accipe pro omnibus mandatis. Lex sancta, justa et bona est: quia sanctitatem, justitiam, bonitatem praedicat, et observatores suos sanctos, justos et bonos facit.

Quod ergo bonum est mihi factum est mors? id est, mandatum legis quod per se bonum est, si observetur, mihi factum est mors? Absit, ut illud sit [Col. 0423A] mihi causa mortis. Non enim me occidit illud mandatum legis quod per se bonum est, sed ego me occidi, et causa meae mortis fui transgrediendo illud. Sed peccatum ut appareat peccatum, per bonum mandatum legis, operatum est mihi mortem. Peccatum in hoc loco intelligitur diabolus secundum beatum Ambrosium, sicut et in superioribus. Non ergo mihi lex mortem operata est, sed diabolus, ut appareret peccatum, id est, inimicus humani generis esse, per transgressionem boni mandati operatus est mihi mortem: quia ad mortem me traxit. Aliter secundum beatum Augustinum: Peccatum quod ante legem latebat, et ignorabatur esse peccatum, ut appareret quid esset, per transgressionem legis duxit me ad mortem: quia majori poena dignus fui, si [Col. 0423B] peccavi postquam legem cognovi, quia scienter peccavi: ut fiat supra modum peccatis peccatum per mandatum legis. Erat ante datam legem Moysi magnum peccatum originale et actuale, quo cognoscebatur transgressio naturalis legis, sed istud peccatum excrevit per praevaricationem scriptae legis, quae dicit (Exod. XX): Non occides, non concupisces, etc. Et cum dicit: Ut fiat supra modum, ostendit quemdam modum et mensuram esse peccati. Unde Dominus dicit ad Abraham (Gen. XV): Necdum completa sunt peccata Amorrhaeorum; et ad Judaeos: Implete mensuram patrum vestrorum (Matth. XXIII). Omnem ergo mensuram peccati quae erat ante legem, transcendit praevaricatio mandati legis. Et tale est ac si diceret: Ideo diabolus seduxit hominem per dulcedinem [Col. 0423C] peccati, ut fiat per transgressionem mandati supra modum peccans peccatum, id est, deterius et maximum peccatum, velut beatus Hieronymus dicit: peccatum peccatius.

Scimus enim quia lex spiritalis est; ego autem carnalis sum, venundatus sub peccato. Ex persona generis humani loquitur hic Apostolus, et in sequentibus: vel etiam ex persona cujuscunque hominis poenitentiam agentis, et ex toto corde ad Dominum convertentis. Lex enim Moysi spiritalis est, quia spiritu alia praecepta habet, ea docens quae ad salutem animae pertinent vel etiam spiritalis dicitur, quia spiritaliter se vult intelligi a nobis. Ego autem carnalis sum, id est mortalis sum adhuc, ideoque in carnalibus desideriis et concupiscentiis spem pono, venundatus [Col. 0423D] sub peccato. Primus homo, accepta dulcedine vetiti pomi, vendidit semetipsum diabolo in servum, cum liber esset, et omnis qui concupiscentia carnali delectatur: et dulcedine peccati fruitur diabolo et peccato se vendit cui se supponit.

Quod enim operor, non intelligo. Personam duorum hominum assumit in his verbis Apostolus, interioris videlicet, id est mentis, et exterioris, id est carnis. Quid operabatur Apostolus? Concupiscebat contra legis praeceptum: quam concupiscentiam non intelligebat, id est, non approbabat, non eligebat, neque perficere optabat. Notandum autem multa hic loqui Apostolum ex persona generis humani de concupiscentia, per quam debemus intelligere [Col. 0424A] universitatem vitiorum, quae omnia per concupiscentiam explentur. Nullum enim peccatum perficitur sine concupiscentia. Verbi gratia: Qui facit homicidium, concupiscit illum occidere, cui vim infert: sic de caeteris vitiis intelligendum. Non enim quod volo hoc ago, sed quod odi malum illud facio. Quid volebat Apostolus? Volebat non concupiscere, et tamen concupiscebat.

Si autem quod nolo illud facio, id est concupisco, consentio legi quoniam bona est. Licet concupisceret per fragilitatem carnis, tamen quia mente nolebat concupiscere, concordabat legi dicenti: Non concupisces.

Nunc autem, subaudis gratia Dei confortatus, jam non ego operor illud desiderium peccati, neque [Col. 0424B] concupisco affectu mentis, sed quod habitat in me peccatum, id est mala consuetudo peccandi quam traxi ex Adam, operatur in me concupiscentiam.

Scio enim quia non habitat in me, hoc est in carne mea, bonum. Cum dicit, non habitat in me, totum posuit pro parte, sicut et Maria in Evangelio: Tulerunt, inquiens, Dominum meum (Joan. XX), id est, corpus Domini mei; sed subjungens: hoc est in carne mea, exposuit ipse quid esset quod dicit: Non habitat in me aliquod bonum, et separavit affectum mentis a desideriis carnis in qua nihil est boni: quia semper delectatur carnalia opera perficere.

Nam velle adjacet mihi, id est, inest mihi velle, et voluntas est mentis, ut non concupiscam malum quod non velim: perficere autem bonum non invenio, [Col. 0424C] quia non possum non concupiscere. Perfectum bonum est non solum non perficere, sed nec concupiscere. Non enim quod volo bonum hoc facio, quia nollem concupiscere, et concupisco; Sed quod nolo malum hoc ago, quia concupisco.

Si autem quod nolo illud facio, id est si concupisco et delector in carnalibus desideriis, jam non ego operor illud desiderium rationabilitate mentis et intentione, sed quod habitat in me peccatum, id est mala consuetudo peccandi.

Invenio igitur legem mihi volenti facere bonum, ut non concupiscam quoniam mihi malum adjacet, consuetudo videlicet prava et concupiscentia peccati. Ordo verborum est: mihi volenti facere bonum, invenio legem bonam et utilem, ac si diceret aliis verbis: [Col. 0424D] Quia delectatio carnis et suggestio diaboli impellunt me ad malum, volenti mihi facere bonum invenio legem Moysi quae praecipit declinare mala et facere bona.

Condelector enim legi Dei secundum interiorem hominem, id est secundum rationabilitatem mentis. Lex dicit: Non concupisces, et ego condelector illi, quia nolo concupiscere, ideoque quod illam delectat, delectat et me.

Video autem aliam legem in membris meis, repugnantem legi mentis meae, id est rationabilitati et intentioni mentis, et captivantem me in lege peccati, id est, captivare volentem in lege malae consuetudinis, quae est in membris meis. Legem membrorum [Col. 0425A] appellat onus pondusque mortalitatis, quia corpus nostrum adhuc mortale trahit nos quotidie ad concupiscentiam malam et consuetudinem pravam. Lex enim membrorum corporis est concupiscere, sicut lex mentis non concupiscere. Alio modo, secundum beatum Gregorium: Alia lex quae est in membris, repugnans legi mentis, intelligitur titillatio carnis, id est promotio ad libidinem: vel certe omnis concupiscentia mala.

Infelix ego homo, quis me liberabit de corpore mortis hujus? Gratia Dei per Jesum Christum Dominum nostrum. Ex persona generis humani loquitur, sicut et superius; vel ex persona illorum qui recedunt a peccatis, et ex toto corde desiderant Deo servire, sed impugnantur a concupiscentiis carnis et delectationibus [Col. 0425B] corporis; ideoque desiderant liberari a corpore mortali et corruptibili, per quod trahuntur ad concupiscentiam. Sed non omnes homines liberabuntur ab hoc corpore corruptionis. Reprobi enim licet recipiant corpora immortalia, tamen non ideo liberabuntur a corruptione, quia corruptibilia erunt et poterunt corrumpi a vermibus et igne: ut sicut propriis delectationibus servierunt, et voluptatibus in corpore et anima, ita corpore et anima poenas aeternas luant: electi autem liberabuntur in die judicii ab omni faece peccati, et mortalitatis, atque corruptionis, quia recipient corpora immortalia et incorruptibilia, in anima quoque incommutabilitatem, nec poterunt ultra concupiscere aut aliquid mali cogitare, sed in Dei omnipotentis contemplatione [Col. 0425C] erunt intenti, et hoc per gratiam Dei Patris et adjutorium Domini nostri Jesu Christi, per quem omnia bona habemus. Aliter: corpus mortis possumus intelligere universitatem vitiorum, sicut jam supra dictum est: unum quodque peccatum per se membrum est, universitas vero peccatorum corpus appellatur. Quod idcirco corpus mortis dicitur, quia mortem aeternam infert. De quo corpore mortis, id est universitate omnium peccatorum, exorabat Apostolus liberari. Igitur ego ipse mente servio legi Dei, carne autem legi peccati. Rationabilitate mentis et intentione servio legi Dei, consentiendo ei, dum volo concupiscentiae carnali subjacere, carne autem legi peccati, id est consuetudini malae, quia concupisco. In quantum malignus spiritus suggerit et caro delectat, [Col. 0425D] homo legi peccati servit: in quantum vero contradicit mens his, legi Dei servire contendit.



CAPUT VIII.

Nihil ergo nunc damnationis est his qui sunt in Christo Jesu, qui non secundum carnem ambulant. Hinc datur nobis intelligi, quia se ponit pro omnibus fidelibus. Qui ergo mente serviunt legi Dei, licet concupiscant carne, nihil damnationis est illis, quia non ambulant secundum carnem, id est secundum carnalia desideria non vivunt; vel certe in illis qui jam de corpore mortis sunt liberati, id est qui ab universitate omnium peccatorum tempore baptismatis per Dei gratiam sunt exuti, et in eadem sanctitate [Col. 0426A] manent, nihil est damnationis ut morti aeternae subjaceant.

Lex enim, spiritus vitae in Christo Jesu, liberavit me a lege peccati et mortis. Legem appellat gratiam Spiritus sancti, qui spiritus vitae ideo appellatur, quia quoscunque repleverit, vivere facit in virtutibus, et dimittendo peccata, perducit ad vitam aeternam, Lex enim spiritus vitae, id est gratia Spiritus sancti, quae vivificat nos in anima tempore baptismatis, liberavit me a consuetudine peccati, per quam pervenitur ad damnationem mortis aeternae. Aliter: legem in hoc loco gratiam sancti Evangelii possumus accipere, quam per Spiritum sanctum didicimus, ubi nobis vita repromittitur aeterna; vel lex spiritus, fides intelligitur quae Spiritus sancti esse dicitur. [Col. 0426B] quia ab illo et per illum conceditur. Nemo enim dicit: Dominus Jesus, nisi in Spiritu sancto (I Cor. XII), et fides vita est, quia ad vitam aeternam nos ducit.

Nam quod impossibile erat legi, in quo infirmabatur per carnem: Deus filium suum mittens in similitudinem carnis peccati. Impossibile erat legi ut hominem justificaret, et mundaret a peccatis, et ut januam patriae coelestis aperiret, quod gratia Evangelii per passionem Domini Salvatoris et aquam baptismatis credentibus praestat. Et in hoc erat ei impossibile istud facere, in quo infirmabatur per carnem, hoc est per carnales observantias, et per observationem carnalem illorum qui carnaliter ea intelligebant, atque carnaliter vivebant. Impossibile enim erat [Col. 0426C] sanguine hircorum mundari peccata, quia lex non venit tollere peccata, sed ostendere. In hoc infirma erat, quia neque hominem se carnaliter observantem, neque ea destruentem quae ipsa praecipiebat, justificare poterat, ideoque infirmabatur per carnem, quia a nullo mortalium secundum carnem impleri poterat. Unde beatus Petrus dicit: Quid tentatis Deum, imponere jugum legis super cervices fratrum quod neque nos, neque patres nostri portare potuimus? (Act. XV). Vel in hoc infirmabatur per carnem, qua propter concupiscentias carnis neminem justificabat Sicut enim medicus in ea parte est infirmus in qua non potest caeco lumen reddere, aliisque infirmis sanitatem praebere, ita lex in ea parte erat infirma, in qua non poterat hominem mundare a criminalibus [Col. 0426D] peccatis, sed Deus Pater mittens Filium suum ad salvandum genus humanum, quae missio nihil aliud est quam illius incarnatio, quod lex non poterat conferre contulit ipse. Quare autem dicit: in similitudinem carnis peccati illum missum, cum in veritate credendum sit eum verum corpus assumpsisse ex carne et ossibus? Corpus nostrum et caro nostra caro peccati est, quia libitudinoso usu procreatur; ideoque cum peccato concipitur, cum peccato originali nascitur: et in hoc saeculo sine peccato non potest conversari. Corpus vero Christi non libitudinoso usu maris et feminae est procreatum, sed opere Spiritus sancti de semine mulieris sine semine virili; ideoque sine peccato conceptus, sine peccato [Col. 0427A] est natus, et sine peccato ab hoc mundo transivit: et in hoc fuit caro illius in similitudinem carnis peccati: quia veram carnem habuit sed sine peccato, quod nos non habemus. Et de peccato damnavit peccatum in carne. Licet difficilis videatur iste versiculus, sensus tamen iste est: peccatum appellat Apostolus in hoc loco carnem Christi, non quia peccati maculam habuerit, sed quia pro peccatoribus oblata est, sicut idem Apostolus alias dicit: Eum, id est Christum, Deus Pater pro nobis peccatum fecit (II Cor. V), id est hostiam pro peccatis. Sic enim hostia appellabatur pro peccato in Veteri Testamento (Lev. I), maxime in septuaginta interpretibus, ubi dicitur: Posuit manum suam super caput peccati, id est super caput hostiae quae offerebatur [Col. 0427B] pro peccato. De peccato damnavit peccatum in carne sua, id est de carne sua, quae fuit hostia pro peccato, damnavit peccatum humani generis, non peccando per carnem. Dupliciter enim damnavit, sive occidit et mortificavit peccatum generis humani, vel quia non peccavit in carne sua, vel etiam mortificando illud in cruce. Tale est hoc quasi quis de barbaris victoriam sumat de barbaris, et de Gothis vincat Gothos.

Ut justificatio legis impleretur in nobis. Id est, ut per passionem ejus redempti, et per baptismum ab omnibus peccatis liberati, per Spiritum quoque sanctum roborati, opera legis spiritualiter implere possemus, per cujus impletionem possumus justificari. Qui non secundum carnem ambulamus, id est secundum [Col. 0427C] carnalia desideria vivimus, sed secundum Spiritum sanctum, hoc est secundum quod Spiritus sanctus docet et praecipit: vel certe idcirco damnavit Deus hostia factus pro peccato peccatum generis humani, seu diabolum, qui est auctor peccati, ut justitia quam lex praefigurabat in sacrificiis suis, in agno scilicet, ariete, columba, et turture, compleretur in nobis per Christum in ejus passione, quem illa significabant.

Qui enim secundum carnem sunt, id est qui carnaliter vivunt, et carnalibus delectationibus fruuntur, quae carnis sunt sapiunt, hoc est carnalia et temporalia solummodo requirunt, non curantes de spiritalibus: qui vero secundum spiritum vivunt, id est secundum quod ipse docet et ejus voluntas est vivunt: [Col. 0427D] quae sunt spiritus sentiunt, id est spiritalia sectantur, gaudia patriae coelestis quaerentes. Aliter: homo ex duabus substantiis consistit, ex carne videlicet et anima. Si actus carnis superaverint affectum mentis, carnalia et temporalia tunc homo requirit: si vero affectus spiritus sive mentis superaverit actus carnis, tunc spiritalia sectatur.

Nam prudentia carnis mors est. Prudentia vero carnis sive carnalis est malum pro malo reddere, carnalia desideria sectari, quae si quis impleverit, mortem aeternam sibi acquirit. Philosophi definierunt prudentiam esse bona temporalia appetere, et mala temporalia cavere; quae prudentia, quia carnalis est, idcirco generat mortem aeternam, quoniam dum [Col. 0428A] bona praesentis vitae omni aviditate desiderantur, et adversa pro Christi nomine desiderantur, bona aeternae vitae pro nihilo habentur. Prudentia autem spiritus, vita, et pax: prudentia spiritus, id est rationabilitas mentis: est malum pro malo non reddere; amicos in Deo et inimicos propter Deum diligere; orare pro persequentibus et calumniantibus, juxta quod Evangelium praecipit; cuncta temporalia ac transitoria spernere; gaudia patriae coelestis toto nisu mentis appetere. Prudentia enim mentis in praesenti pacem habet, non reddendo malum pro malo, et in futuro vitam aeternam meretur.

Quoniam sapientia carnis inimica est Deo. Quod superius dixit prudentiam carnis, modo appellat sapientiam carnis. Sapientia autem carnalis hominis [Col. 0428B] et mundana est in rebus caducis spem ponere, et ea operari quae superius diximus. Legi enim Dei, id est legi Evangelii, quae dicit: Malum pro malo non reddas, non est subjecta sapientia carnalis. Quare? quia non potest; et quare non potest? quia non vult, timens amittere bona temporalia. Dum enim malum pro malo reddunt, odientes invicem, Evangelio contrarii existunt, quod inimicos praecipit diligi.

Qui autem in carne sunt, id est qui secundum carnalia desideria vivunt, et in spe carnalium bonorum sunt positi, Deo placere non possunt; subaudis quandiu in talibus manent.

Vos autem, o Romani, in carne non estis, id est in carnalibus desideriis: quia jam mortificastis membra vestra cum vitiis et concupiscentiis; sed in spiritu [Col. 0428C] estis, id est in spiritalibus rebus, et spiritualia quaeritis: si tamen Spiritus Dei habitat in vobis, hoc est, si Spiritus sanctus habitat in vobis, tunc utique spiritaliter vivitis. Si quis autem spiritum Christi non habet, hic non est ejus. Spiritus sanctus communis spiritus est Patris et Filii. Quomodo potest cognosci si Spiritus sanctus habitat in nobis per operationem bonam et veram, quia Spiritus sanctus disciplinae effugiet fictum. Quicunque Christi opera imitatur, ut oret pro persequentibus et calumniantibus, utique spiritum ejus habet in se habitantem, id est Spiritum sanctum, qui est titulus possessionis ejus, quia quemcunque repleverit ad corpus Christi facit pertinere: qui vero Christum non imitatur, nec spiritum ejus habet, non pertinet ad Patrem illius.

[Col. 0428D] Si autem Christus in vobis est, corpus quidem mortuum est, id est mortale et moriturum, propter peccatum Adae, et propter actualia postmodum commissa: spiritus vero, id est anima, vivit apud Deum per fidem propter justificationem fidei et baptismatis. Per anticipationem dicit corpus mortuum esse, pro eo quod debuit dicere, mortale et corruptibile. Hoc autem sciendum est, quia non propter terrenam fragilitatem corpus nostrum mortale est, sed propter peccatum.

Quod si spiritus ejus, id est Patris, qui suscitavit Jesum Christum a mortuis, habitat in vobis, per fidem, per charitatem, per spem, sicut dicitur per Prophetam: Inhabitabo in illis; qui suscitavit Jesum [Col. 0429A] Christum a mortuis, vivificabit et mortalia corpora vestra in die judicii, ut ultra non sint mortalia, propter inhabitantem Spiritum ejus in vobis, in quo invenerit Deus Pater in praesenti saeculo habitantem Spiritum sanctum: utique potentia Divinitatis, qua Christum suscitavit, suscitabit et illum in die judicii ad gloriam, dans ei immortalitatem et incorruptibilitatem in corpore, et incommutabilitatem in anima. Passio etenim Christi a morte animae liberavit nos in praesenti saeculo, sed mors corporis usque ad generalem resurrectionem omnibus aequaliter eveniet.

Ergo, fratres, debitores sumus non carni, ut secundum carnem vivamus. Debitor est qui alicui aliquid debet. Non idcirco creati sumus ab omnipotente [Col. 0429B] Deo ut secundum carnem, id est secundum desideria carnis vivamus, quia non sumus carni debitores, sed Deo, ut spiritualiter conversemus, cuncta transitoria et caduca pro nihilo dicentes, et Deo debitum nostrum reddentes. Quid ergo accepimus ab illo ut ei debitores essemus? Quidquid boni habemus. Cum enim non essemus, ab illo de nihilo conditi sumus, et cum nostro vitio perditi essemus, ab ipso redempti sumus, donante nobis pariter bona temporalia, et promittente aeterna. Et quomodo possumus ei debitum reddere? Serviendo voluntati illius, obtemperando mandatis ejus, et quidquid boni habemus non nostris meritis, sed illius gratiae imputando

Si enim secundum carnem vixeretis, id est, si carnales concupiscentias et delectationes secundum appetitum [Col. 0429C] Carnalium desideriorum opere impleveritis, moriemini morte aeterna. Quid est secundum carnem vivere? Carnalia opera exercere, adulterium videlicet, homicidium, furtum, et caetera talia. Si autem spiritu, id est gratia sancti Spiritus, facta carnis mortificaveritis, vivetis vita aeterna. Videamus primum quae sint opera vel facta carnis, ex aliis verbis Apostoli: Manifesta autem sunt opera carnis; quae sunt forricatio, immunditia, luxuria et caetera talia quae sequuntur. Et quid dicit de fructu et operibus Spiritus sancti? Fructus, inquiens, Spiritus est charitas, gaudium, pax (Gal. V), et caetera talia. Quomodo ergo possumus mortificare per gratiam sancti Spiritus opera carnis? Hoc modo; verbi gratia: vivit in nobis et regnat superbia, accipientes a sancto Spiritu [Col. 0429D] humilitatem, simus humiles, et sic mortificabimus superbiam; vivit in nobis libido, accipientes a Spiritu sancto castitatem, simus casti, et sic poterimus mortificare libidinem. Si, inquit, secundum Deum vivendo voluptates carnis et desideria carnalia exstinxeritis, beati eritis in vita aeterna. Quicunque enim Spiritu Dei aguntur, id est reguntur et ducuntur ad donum, hi filii Dei sunt, non per naturam, sed per adoptionem

Non enim accepistis spiritum servitutis iterum in timore, sed accepistis spiritum adoptionis filiorum Dei, in quo clamamus-Abba (Pater). Judaei quibus ista scribebat Apostolus acceperant a patribus suis spiritum servitutis in timore, id est legem a Spiritu sancto [Col. 0430A] dictatam et scriptam, quae eos cogebat per timorem ad observantiam sui, minans et dicens: Si quis hoc vel illud fecerit, morte moriatur. Ipse etiam Spiritus sanctus, quem illi acceperunt quando data est lex, cogebat eos ut legem observarent. Et quia tunc acceperant isti a patribus suis Spiritum sanctum et legem, ideo dicit Apostolus: Non accepistis iterum spiritum servitutis, qui vos cogat per timorem ad servitium omnipotentis Dei, sed accepistis gratiam Evangelii, ubi non cogitur aliquis venire ad fidem Christi timore. Accepistis quoque spiritum adoptionis sive electionis filiorum Dei, qui vos in partem Dei vocavit ad libertatem, ut jam non sitis servientes Deo timore servili, sed amore ac timore filiationis, quo servit bonus filius patri, timens eum offendere. [Col. 0430B] Quod vero subdit, in quo Spiritu sancto clamamus: Abba (Pater) tale est, ac si diceret: Per quem Spiritum sanctum edocti et illuminati clamamus: Abba (Pater); nisi enim Spiritum sanctum tempore baptismatis accepissemus, nequaquam auderemus Deum omnipotentem factorem nostrum Patrem clamare, dicentes in oratione Dominica: Pater noster, qui es in coelis (Matth. VI). Nemo enim paganorum hoc praesumit dicere. Abba Syrum est et Hebraeum; Pater, Graecum et Latinum Praevidens ergo Apostolus utrosque populos ad fidem colligendos, posuit duo nomina sub una significatione, ut illi qui credunt ex Hebraeis et Syris dicant: Abba, miserere nostri; qui ex Graecis aliisque omnibus gentibus credunt, dicant: Pater. Tale quid in Evangelio Marci habetur, dicens, [Col. 0430C] Domino: Abba (Pater), si possibile est, transeat a me calix iste (Matth. XXVI)

Ipse enim Spiritus sanctus testimonium reddit spiritui nostro, quod sumus filii Dei. Si quando opera bona agimus Deo servientes, Spiritus sanctus, qui habitat in nobis, perhibet nobis testimonium in corde per occultam inspirationem sine strepitu vocis, quia filii Dei sumus effecti in baptismate, non per naturam, sed per adoptionem, et quia, talia faciendo, perseverabimus in ejus filiatione.

Si autem filii, et haeredes. Servus non meretur accipere haereditatem, filius accipit: et nos, si filii Dei sumus, haereditatem merebimur accipere. Hoc quoque considerandum, quia haereditas in morte patris confirmatur secundum humanas leges. Quam ergo [Col. 0430D] haereditatem poterit Deus Pater dare nobis, qui non potest mori? Seipsum utique dabit, ut sicut est immortalis et incorruptibilis, ita et nos simus immortales, et incorruptibiles, atque incommutabiles, thesauri quoque sapientiae et scientiae divinitatis suae. Haeredes quidem Dei, cohaeredes autem Christi. Haeredes Dei Patris erimus, ut diximus; sed consideremus quomodo simus haeredes Christi. Haeredes igitur Christi jam ex parte sumus, quia pergens ad passionem, reliquit nobis possessionem pacis ecclesiasticae, inquiens: Pacem relinquo vobis, pacem meam do vobis (Joan. XIV). Quid plura dicam? Omnia quae ipse in praesenti saecule, sive in praedicatione, sive in miraculis operatus est, omnia nobis reliquit ad credendum [Col. 0431A] et tenendum, Evangelii quoque Testamentum, quae omnia in morte sua confirmavit. Cohaeredes etiam ejus erimus post generalem resurrectionem, quando erimus immortales, incorruptibilesque in corpore, atque incommutabiles in anima, sicut et ipse. In gloria quoque similes ei erimus, quoniam videbimus eum sicuti est, velut Joannes dicit: Charissimi, filii Dei sumus, et nondum apparuit quid erimus, scimus autem quia, cum apparuerit, similes ei erimus (I Joan. III). Et ipse Dominus ad Patrem (Joan. XII): Pater, volo ut ubi sum ego, ibi sit et minister meus. Sicut enim Christus habitat in dextera Patris, id est in magnitudine paternae majestatis, ita erimus et nos ei cohaeredes, quia fulgebimus sicut ipse fulsit in monte; et non solum in gloria erimus ei cohaeredes, [Col. 0431B] sed etiam in potestate, sicut ipse dixit apostolis: Cum sederit Filius hominis in sede majestatis suae, sedebitis et vos super sedes duodecim, judicantes duodecim tribus Israel (Matth. XIX). Quid plura dicam? Quicunque filius Dei efficitur et haeres, quaecunque Dei sunt, utique et ipse merebitur accipere. Ista enim omnia cum securitate exspectare possumus, si fecerimus quod sequitur: si tamen compatimur, subaudis Christo, ut glorificemur cum illo. Quod est dicere: tunc merebimur cohaeredes Christi esse in gloria, si talia patimur pro amore nominis ejus, necessitate ingruente, qualia ipse pro nobis pertulit, imitantes ejus passionem et dilectionem; juxta quod Petrus dicit: Christus passus est pro nobis, vobis relinquens exemplum, ut sequamini vestigia ejus. [Col. 0431C] (I Petr. II.)

Existimo enim quod non sint condignae passiones hujus temporis ad futuram gloriam quae revelabitur in nobis. Si quilibet hominum omnia praecepta Veteris et Novi Testamenti potuisset implere, et omnia genera tormentorum despicere, carceres videlicet, aculeos, ungulas, ustulationes, lapidationes, crucifixiones, frixiones in sartagine per multa curricula temporum, nequaquam esset dignus gloria futura quam percepturi sunt electi. Quaerit aliquis, quare? Ideo utique quia ista temporalia sunt, illa aeterna. Quae erit illa gloria? quia fulgebunt electi sicut sol in regno Patris sui, et erunt sicut angeli Dei, cernentes praesentissimum Dei vultum; juxta quod Joannes dicit: Scimus quoniam, cum apparuerit, [Col. 0431D] similes ei erimus, quoniam videbimus eum sicuti est (I Joan. III).

Nam exspectatio creaturae revelationem filiorum Dei exspectat. Creaturam in hoc loco appellat hominem, qui merito creatura appellatur, quia vitio suo imaginem amisit et similitudinem omnipotentis Dei, quam habebat in anima. Ista ergo creatura, id est omnis homo fidelis, manifestationem filiorum Dei exspectat, ut appareat quod promissum est, quando ipsa re manifestabitur qui sint filii Dei, quod modo tenemus in spe: Ecclesia si quidem in praesenti permista est bonis et malis, omnesque Christum clamant, et non apparet qui sint filii Dei futuri in re. Cum autem Christus venerit ad judicium, et separaverit agnos ab [Col. 0432A] haedis, dicens justis: Venite, benedicti Patris mei (Matth. XXV), tunc revelabitur qui sint filii Dei in re. Quod autem dicit, Exspectatio creaturae, sive exspectatio nostra revelationem filiorum Dei exspectat, sic videntur haec verba sonare, quasi aliud sit creatura, atque aliud Filius Dei, cum unum sit. Sic denique soliti sunt homines dicere, videntes in praesentia sui multos colores per diversa vasa ordinatos: exspectatio vel expressio istorum colorum manifestationem imaginis exspectat, cum non sit aliud imago, et aliud colores.

Vanitati enim creatura subjecta est non volens, sed propter eum, qui subjecit eam in spe. In hoc loco et etiam subsequentibus, ubi dicit Apostolus quod omnis creatura ingemiscit, reprehendit beatus Augustinus [Col. 0432B] acutissime Origenem, quare in hoc nomine quod est creatura, comprehenderit non solum bestias, sed etiam solem, caeteraque sidera et angelos pariter cum homine, dicens omnia vanitati subjecta esse, et, quod majus est, ingemiscere in suo cursu et operatione. Sed, licet omnis creatura quae potest mutari in melius aut deterius, sicut sancti angeli quondam potuerunt, licet modo non possint illi qui Deo adhaerent, aut qui potest a laetitia in tristitiam converti, ut homo vel caeterae omnium rerum creaturae, comparatione omnipotentis Dei qui semper idem est, vanitas sint, sicut dicit Ecclesiastes, Vanitas vanitatum, et omnia vanitas (Eccle. I): tamen non ideo omnis ingemiscit, sicut angeli Deo adhaerentes, quia jam immutabiles sunt effecti, sicut [Col. 0432C] Ezechieli (Ezech. I) monstratum est in crystallo quod erat super capita animalium, et sicut illa quae irrationabilis est, vel anima caret. Quapropter creaturae nomine debemus intelligere hominem qui cum omnibus creaturis quamdam communionem habet, quia omnis creatura in tria dividitur: aut enim est corporalis, quae potest moveri et volvi per loca; aut est animalis, quae anima vivificatur; aut est spiritualis, ut angeli qui ratione utuntur. Homo ergo in hoc quod corpus habet conjungitur corporalibus creaturis per animam, anima vegetantibus, per rationem qua discernit inter bonum et malum, spiritalibus. Quod beatus Gregorius aliis verbis, sed eodem sensu ita exponit dicens: Habet homo, inquit, esse cum lapidibus, vivere cum arboribus, sentire et [Col. 0432D] vivere cum animalibus; intelligere, id est rationabilitatem habere, cum angelis. Creatura enim id est omnis homo vivens in carne, vanitati, id est mutabilitati, mortalitati, corruptioni subditus est, non volens, quia sponte quidem peccavit in paradiso, sed non sponte neque volens subjectus est mortalitati et poenae. Verbi gratia: sicut latro qui sponte committit furtum, sed non sponte suspenditur, et licet ipse nollet, tamen subjectus est vanitati propter eum, id est propter justum omnipotentis Dei judicium, qui subjecit eum in spe liberationis et veniae. Nam in hoc ostenditur Deus omnipotens esse justus, quia ejus peccatum non dimisit impunitum, et in hoc praedicatur esse misericors, quia non statim illum [Col. 0433A] penitus damnavit et occidit, sed reservavit ad poenitentiam, dans ei veniae spem et liberationis, regressionisque in gradum pristinum ut exspectet illud quod in sequentibus dicitur.

Quia et ipsa creatura, id est quilibet homo electus, liberabitur in die judicii, a servitute corruptionis, in libertatem gloriae filiorum Dei. Homo in praesenti saeculo sub servitute corruptionis et mortalitatis est positus, quia subjacet mutabilitati et vitiis; liberabitur autem in die judicii ab omni faece mortalitatis et peccati, quando mortale corpus acceperit immortalitatem, et corruptibile hoc incorruptionem, et transibit in libertatem gloriae filiorum Dei, quia erit similis Christo in gloria, et in libertatem filiationis adoptivae, de qua ait Dominus Judaeis. Si vos Filius liberaverit, [Col. 0433B] vere liberi estis (Joan. VIII). Potest etiam differentia esse in hoc loco inter Creatorem et creaturam; nam paulo superius ubi dixit: Exspectatio creaturae filiorum Dei revelationem exspectat, fideles tantummodo possunt intelligi, qui jam credebant, hic vero ubi dicit: Ipsa creatura liberabitur a servitute corruptionis, infideles intelligi possunt, qui necdum temporibus apostolorum crediderant, praedestinati tamen erant ad vitam, unde et postea crediderunt.

Scimus enim quod omnis creatura, id est omnis homo, ingemiscit et parturit usque adhuc, In hoc loco, ut dicit beatus Augustinus, non est Origenes sequendus, neque sequaces ejus qui omnem creaturam rationabilem et irrationabilem, corporalem et incorporalem [Col. 0433C] comprehendunt. Non enim omnis creatura ingemiscit, ut illi volunt; sed homo, qui cum omni creatura quamdam communionem habet, eo modo quo paulo superius dixit: Omnis, inquit, creatura, id est omnis homo ingemiscit, affligitur, tristatur in dolore, in fame et siti, in frigore et nuditate, in carceribus et parturit; sive (quod melius habetur in Graeco) dolet in multis angustiis usque adhuc, id est usque ad diem judicii; et quandiu dicitur adhuc, vel quandiu dicitur hodie, semper subjacebit creatura humana angustiis et doloribus; illi autem qui jam regnant cum Deo, et quotidie transeunt ad requiem sempiternam, postquam ab hujus saeculi aerumnis liberantur, non ingemiscunt.

Non solum autem illa, subaudis creatura, id est, [Col. 0433D] non solum credentes et non credentes ingemiscunt et dolent in praesenti vita, sed et nosipsi, subaudis apostoli, qui perfectionis fidei sumus, primitias spiritus habentes, dolemus, et ipsi intra nos gemimus in corde et mente, sustinentes carceres, penuriam, egestates, multasque angustias et afflictiones. Bene et convenienter dicit: Non solum alii ingemiscunt, sed et nos ipsi apostoli primitias Spiritus sancti habentes, quia sicut illos primos elegit Deus, ita primi accipere meruerunt Spiritum sanctum in die resurrectionis, quando dixit eis: Accipite Spiritum sanctum (Joan. XX). Die quoque Pentecostes, quando in linguis igneis venit super eos Spiritus sanctus; vel etiam primitias Spiritus dixit, id est majora dona [Col. 0434A] Spiritus sancti acceperunt in praedicatione, ut omnium gentium linguis loquerentur, in miraculis quoque quibus prae omnibus mortalibus abundantes gloriosi exstiterunt. Legitur enim in Actibus apostolorum quod ponebant infirmos et mortuos in plateis, ut veniente Petro saltem umbra illius veniret super illos et sanarentur. Beatum quoque Andream legimus uno die triginta et eo amplius mortuos suscitasse. Primitiae siquidem appellantur optima quaeque et chariora, sicut in lege habetur: Offeres primitias auri et argenti tui Domino, id est optima et chariora. Re enim vera ita dignum erat, ut per quorum ministerium doctrina evangelica, et fides Dominica per quadrifidum orbem diffamanda erat, majora dona Spiritus sancti acciperent. Aliter: Non solum, inquit, [Col. 0434B] alii ingemiscunt, sed etiam nos qui primitias spiritus nostri, id est qui rationabilitatem et devotionem mentis nostrae Deo jam habemus oblatas in holocaustum: quod igne dilectionis Dei et proximi ardet, de quo igne Dominus ait: Ignem veni mittere in terram, et quid volo nisi ut ardeat? (Luc. XII.) Nunquid primitias mentis suae idem Apostolus non habebat Deo oblatas, qui dicebat: Mente servio legi Dei, carne autem legi peccati (Rom. VII). Apostolus etenim rationabilitate mentis et intentione serviebat legi Dei, consentiendo ei in hoc quia nolebat concupiscentiae carnali subjacere: carne autem legi peccati, id est consuetudini malae qua concupiscebat. Exspectantes adoptionem filiorum Dei, redemptionem corporis nostri. Quaestio oritur in hoc loco: cum [Col. 0434C] Apostolus in superioribus locis hujus Epistolae dicat: Ipse Spiritus testimonium reddit spiritui nostro quod sumus filii Dei; et alibi: Christus nos redemit de maledicto legis (Galat. III), quare modo dixerit exspectare nos adoptionem, sive electionem filiorum Dei, et redemptionem corporis nostri, id est totius Ecclesiae, quae est corpus Christi? Quaestio haec in sequentibus solvitur, ubi dicit Apostolus:

Spe enim salvi facti sumus. In spe quidem jam filii Dei sumus omnes credentes, et redempti passione Christi; sed adhuc exspectamus ut quod modo sumus et tenemus in spe, quandoque simus et possideamus in re. Omnes quidem credentes fidem habemus quod simus filii Dei, et simus redempti sanguine passionis ejus, sed non proderit aliis passio ejus, nisi [Col. 0434D] electis qui et filii Dei erunt sicut Joannes dicit: Charissimi, filii Dei sumus modo in spe, et nondum apparuit quid erimus in re (I Joan. III). Scimus autem quia, cum apparuerit, similes ei erimus, quoniam videbimus eum sicuti est (Ibid.). Spe enim salvi facti sumus; sicuti fides est credere ea quae non videmus, ita spes est exspectatio futurorum bonorum. Per passionem enim Christi redempti sumus in spe, per baptismum autem accipimus remissionem peccatorum, et filii Dei sumus in spe, non in re, quia necdum apparet quales futuri sumus. Spes autem quae videtur non est spes, quasi diceret: Illa res quae videtur non est spes; nam quod videt quis, quid sperat? Illud quod videmus non speramus. Verbi gratia: video [Col. 0435A] te in praesentia mea stare, non te spero venturum.

Si autem quod non videmus speramus, per patientiam exspectamus, id est, non deficimus. Inter spem et rem media est patientia, quia per patientiam qua sancti sustinent adversa hujus saeculi, non quaerentes in praesenti mercedem, sperant se pervenire ad gloriam aeternam.

Similiter et Spiritus adjuvat infirmitatem nostram. Id est, sicut spes et patientia adjuvant et sustinent infirmitatem mentis nostrae, ita et Spiritus sanctus. Infirmitas autem animae est plerumque illa petere quae nobis non conveniunt, sicut sequentia manifestant: nam quid oremus sicut oportet nescimus. Plerumque dum volumus bona nobis petere, contraria [Col. 0435B] et adversa petimus; si nobis illa concederentur, sicut beatus Paulus contraria sibi petebat, quando petebat ferri a se spiritum tentationis et infirmitatem. Si enim exaudiretur, forsitan revelationum magnitudine se extolleret, et caderet in lapsum. Sic etiam plerumque positi in prosperitate, petimus illam nobis conservari, quae si semper nobis maneret, forsitan amore sui implicaret animum nostrum. Similiter, quando sumus positi in infirmitate, causa probationis aut emendationis imploramus liberari: quae si a nobis tolleretur, fortasse ad peccata pristina reverteremur aut remissius in bono opere laboraremus. Ideoque nescimus orare sicut oportet, nisi Spiritu sancto docente, sed ipse Spiritus sanctus postulat pro nobis gemitibus inenarrabilibus. Dicit beatus Ambrosius, [Col. 0435C] quia si quando fideles aliquid petunt contra salutem suam per ignorantiam, non per jactantiam, Spiritus sanctus, qui unius substantiae est cum Patre et Filio, interponit se in medio inter nos et Deum Patrem, et postulat pro nobis quae utilia sunt, non cum impulsu aeris, neque cum sonitu, vel strepitu vocis, sed inenarrabiliter, sicut convenit ejus divinitati, quae aequalis et consubstantialis est Deo Patri; et plerumque ea quae nos petimus nobis contraria, ipse mutat in melius, non dando quod petimus. Postulare etiam dicitur pro nobis, secundum alios doctores, ac gemere, quia quoscunque gratia sua replet, postulantes facit et gementes pro suis reatibus et aliorum: vel quia differuntur a regno; qui gemitus bene inenarrabiles dicuntur, quia nemo potest enarrare [Col. 0435D] quantae compunctiones in cordibus fidelium sint, vel quanta remuneratione digni sunt coram Deo.

Qui autem scrutatur corda, scit quid desideret Spiritus, quia secundum Deum postulat pro sanctis. Deus Pater cum Filio suo, qui omnia arcana cordium et secretorum, non solum hominum, sed et angelorum penetrat scit quid desideret Spiritus sanctus, habitans in cordibus fidelium suorum, quia unius scientiae sunt, vel quid nos desiderare faciat. Postulat quoque secundum Deum pro sanctis, quoniam ea facit nos postulare quae et Deo placeant et nobis utilia sint, ita ut dicamus positi in oratione: Deus aeterne, qui absconditorum et futurorum es cognitor, sicut scis nobis necessarium esse et sicut tibi placet, miserere [Col. 0436A] nostri. Deo ergo loquitur sine strepitu vocis cum nobis tacere videtur, quia et videt cum non videatur, et haec petit quae scit Deo Patri placere et nobis prodesse: unius enim voluntatis est ipse et Pater.

Scimus autem quoniam diligentibus Deum omnia cooperantur in bonum, his qui secundum propositum vocati sunt sancti. Illi qui diligunt Deum, qui mandata ejus custodiunt et servant, sicut Dominus dicit: Si quis diligit me, sermonem meum servabit (Joan. XIV); hoc dicit quia diligentes Deum, et mandata ejus servantes, et qui secundum propositum sive praedestinationem omnipotentis Dei ad hoc vocati sunt, ut sancte vivendo sancti sint: si quando aliquid inepte atque imperite contra suam utilitatem petunt, sicut et Paulus et filii Zebedaei, Deus omnipotens [Col. 0436B] cooperatur illis in bonum aut non dando quod petunt, aut etiam mutando aliud pro ipso quod petunt; neque imputat illis in peccatum, sed ea tribuit quae danda sunt Deum amantibus. Bene autem dicit cooperantur, quia operantur illi qui petunt, cooperatur Deus omnipotens, implendo quae ad salutem illorum pertinent.

Nam quos praescivit, subaudis esse credituros, et in sua fide permansuros, illos et praedestinavit, sive praefinivit et ordinavit conformes fieri imaginis Filii sui, id est similes fieri in gloria humanitatis Filii sui, qui reformavit corpus humilitatis nostrae, ut idem Apostolus alibi dicit: Configuratum corpori claritatis suae (Philip. III). Licet enim in potentia divinitatis non simus aequales illi, tamen in gloria, et in immortalitate, [Col. 0436C] et incorruptione erimus similes ei, quoniam videbimus eum sicuti est (I Joan. III): vel certe ad hoc praedestinavit eos conformes fieri imaginis Filii sui, ut sicut Christus peccatum non fecit, nec inventus est dolus in ore ejus (I Petr. XXII), ita et illi qui fratres volunt existere Domini Jesu Christi, non habeant voluntatem peccandi. Ut sit ipse primogenitus in multis fratribus. Omnis unigenitus potest dici primogenitus, non tamen omnis primogenitus dici potest unigenitus. Quicunque enim primus aperit vulvam matris nascendo, nec habet alios fratres sequaces, et primogenitus est, et unigenitus: qui vero primus egreditur ab utero materno et habet postmodum fratres sequentes, solummodo primogenitus est. Filius autem Dei, Redemptor videlicet humani generis, si [Col. 0436D] digna consideratione perpendimus, tam secundum divinitatem, quam secundum humanitatem, et unigenitus praedicandus est et primogenitus. Unigenitus quidem est secundum divinitatem, quia in natura divinitatis non habet alios fratres; primogenitus vero est, quia ante omnem creaturam non factus, sed genitus est, sicut per Salomonem dicit: Ego sapientia ex ore Altissimi prodivi, primogenita ante omnem creaturam (Eccl. XXIV). Secundum humanitatem autem unigenitus quidem potest dici beatae Mariae, et primogenitus in multis fratribus adoptivis, quia ipse primus surrexit a mortuis, primus ascendit ad coelos. Isti sunt fratres, de quibus ipse dixit ad Mariam: Vade ad fratres meos, et dic eis (Joan. XX). Fratres [Col. 0437A] enim illius dicuntur omnes fideles in hoc, quia homo fieri dignatus est. Sed is qui frater noster est secundum carnem, ipse Dominus Deus noster est secundum divinitatem.

Quos autem praedestinavit, sive praefinivit secum regnaturos in aeterna beatitudine, hos et vocavit per se et per apostolos suos. Vocat quoque modo usque ad finem judicii, et quos vocavit per gratiam suam ut permanerent in gloria secum, hos et justificavit per passionem suam, per baptismum et fidem exornatam bonis operibus, et justificabit usque ad finem saeculi. Quos autem justificavit, illos et glorificavit. Praeterito tempore utitur. Apostolus in hoc loco pro futuro, in hoc quod dicit glorificavit, morem sacrae Scripturae tenens, quae sic solet narrare futura [Col. 0437B] quasi praeterita. Illos enim quos vocavit, et justificavit in praesenti saeculo, hos glorificavit in die judicii: sicut idem Apostolus alias dicit: Cum Christus apparuerit, tunc et vos apparebitis cum illo in gloria (Colos. III).

Quid ergo dicemus ad haec? subaudis quae modo diximus de vocatione, justificatione, et glorificatione, id est quam gratiarum actionem reddemus illi, qui gratis nullisque meritis praecedentibus antequam essemus nos, praedestinavit regnaturos secum, ac postea vocavit et justificavit, ad ultimum etiam et glorificabit. Tale est et illud Psalmistae: Quid retribuam Domino pro omnibus quae retribuit mihi (Psal. CXV)? Potest et intelligi: Quid praedestinationi Dei contradicere possumus, si omnes non praedestinamur [Col. 0437C] adhuc ut regnemus cum illo? Si Deus pro nobis, subaudis est, vel pugnat qui praedestinat, justificat et glorificat, quis contra nos valet pugnare? Nullus: neque diabolus, neque Nero, sive quilibet persecutor.

Qui etiam proprio Filio suo non pepercit, id est a morte non servavit, sed pro nobis omnibus praedestinatis ad vitam aeternam tradidit illum. Et ipse Pater tradidit Filium, quia tradi permisit, multisque modis est ipse Filius traditus. Hoc verbum quod est parcere aliquando significat dimittere, ut illud in Virgilio: Parce metu, Cytherea, id est dimitte metum; aliquando significat servare, sicut hic, qui proprio Filio suo non pepercit: unde apes parcae vocantur, id est servatrices, quia servant sua mella. Quomodo [Col. 0437D] non etiam cum illo omnia nobis donavit? Hoc maxime ad apostolos refertur, quibus ait Veritas: Cum sederit Filius hominis in sede majestatis suae, sedebitis et vos super duodecim sedes (Matth. XIX): potest referri et ad omnes praedestinatos, qui in capite suo Christo omnia possident, quae ipse possidet. Cum enim omnis creatura longe incomparabiliter distet a Filio Dei, per quem facta sunt omnia (Joan. I), si Deus Pater in tantum nos dilexit, ut pro nobis traderet illum, utique poterit in nobis ista implere.

Quis accusabit adversus electos Dei? id est: quis sumet accusationem adversus electos Dei? Diabolus accusat electos Dei, sicut accusavit beatum Job, sed meritum auxit, non minuit, quia vir justus, ejus adversa patienter [Col. 0438A] sustinuit. Notandum autem quia haec sententia secundum beatum Augustinum per interrogationem et percontationem legi debet; et sicut ipse dicit, percontationi multa possunt responderi, interrogationi autem aut affirmative debet responderi etiam aut negative; non pronuntiabitur ergo ita ut post per contentionem qua dicimus, quis accusabit adversus electos Dei? illud quod sequitur, Deus qui justificat, enuntietur sono interrogantis, ut tacite respondeatur, Non. Similiter illud quod sequitur, quis est qui condemnet? percontando legendum est, ut subinferatur interrogando Christus Jesus qui mortuus est, imo qui et resurrexit, et subintelligatur tacite, non. Et est sensus: Nunquid Christus, qui mortuus est pro nobis et resurrexit, ut nobis vitam donaret, condemnabit [Col. 0438B] nos? Non utique, sed salvabit. Hoc vero quod sequitur, quis est ad dexteram Patris, qui etiam interpellat pro nobis, non jam interrogando, sed potius affirmando pronuntiandum est. Quis est ad dexteram Dei, id est in plenitudine et magnitudine paternae majestatis, qui etiam interpellat pro nobis Deum Patrem non voce, sed miseratione, dum quotidie hominem quem assumpsit, et gravissimum genus mortis quod pro nobis sustinuit, vultui paterno offert, ut nostri misereatur.

Quis ergo nos separabit a charitate Christi? Ad superiora pertinet, ubi ait: Non sunt condignae passiones hujus temporis ad futuram gloriam, quia omne quod in praesenti est, comparatione futurae gloriae momentaneum est: ideoque alloquitur Romanos ne [Col. 0438C] deficerent in tribulationibus: Videte Petrum, considerate Paulum; ante potuit Nero illos occidere quam a charitate Christi sejungere; Stephanus lapidibus obrutus, Laurentius ustulatus, non potuerunt a Christo separari quoniam ita erant mente Deo copulati, ut insensibiles essent ad omnia toleranda tormenta. Nunquid nos separabit tribulatio, an angustia? Angustia dicitur omnis necessitas, omnisque indigentia: persecutio autem est vis mali. Nam persequi est aperte vim inferre. Periculum? Periculum in multis rebus et in insidiis accipitur. Gladius? Gladius vero potest significare quaelibet genera suppliciorum. Fames et nuditas? Non poterant eos separare, quia habebant panem verum Christum, qui eos spiritaliter pascebat et vestiebat, sicut alibi Apostolus [Col. 0438D] ait: Quotquot in Christo baptizati estis, Christum induistis (Gal. III).

Quia propter te mortificamur tota die. Vox martyrum ad Christum. Tota die dicit, id est omni tempore quandiu vivimus: quia qui perseveraverit usque in finem, coronabitur (Matth. X). Non enim sufficit uno die pro Christo tribulationem pati, sed omni tempore, si necesse fuerit. Aestimati sumus sicut oves occisionis quae occiduntur sine reluctatione. Sicut oves non reluctantur cum ad mortem ducuntur, ita et nos non reluctemur, dum occisioni paramur.

Sed in his omnibus tribulationibus tormentisque positi superamus et vincimus propter eum qui dilexit nos, id est propter Christum qui nos dilexit usque ad [Col. 0439A] mortem, quia pro nobis est mortuus, et qui nobis dixit: Nolite timere eos qui occidunt corpus, animam autem non possunt occidere (Matth. X).

Certus enim sum quia neque mors, quae injungitur corpori, poterit nos separare a charitate Christi. Non dixit opinor, sed certus sum; neque vita, subaudis praesens quae in longinquum abnegationibus Christi primittitur, et est sensus: Si minatus fuerit mihi Nero mortem omnibus crudeliorem, aut vitam in praesenti saeculo omnibus feliciorem, non poterit me separare a fide Christi sed neque alios coapostolos meos; neque angeli, subaudis maligni, qui transfigurant se in angelos lucis; vel secundum illud: Si angelus de coelo evangelizet vobis praeter quod nos evangelizamus, anathema sit (Gal. I). Et est sensus: [Col. 0439B] Etsi angelus de coelo vellet me separare a charitate Christi, quod fieri non potest, non posset me separare. Neque principatus, id est contrariae potestates daemonum, quae aliis principantur, de quibus ipse dicit in Epistola ad Ephesios (cap. VI): Non est nobis colluctatio adversus carnem et sanguinem, sed adversus principes et potestates, adversus mundi rectores tenebrarum harum. Neque virtutes, contrariae daemonum, quae sub ipsis principibus consistunt. Neque instantia, id est praesentia bona quae promittuntur credentibus, vel mala quae minantur. Neque futura, subaudis bona vel mala istius saeculi. Neque fortitudo, id est diabolus princeps daemonum de quo dicitur: Cum fortis armatus custodit atrium suum (Luc. XI). Neque altitudo, id est astrologia. Neque [Col. 0439C] profundum, id est necromantia, quae inferiora inferni scrutatur, per quae duo multi avertebantur a fide. Et est sensus: Etiamsi omnes astrologi et mathematici, hoc est astrorum conspectores, qui se fatentur rationem siderum penetrare et cursus, venerint contra nos; vel etiam illi qui per necromantiam, id est mortuorum resuscitationem, animas ab inferis revocant, sicut mulier illa pythonissa revocavit animam Samuelis, nequaquam poterunt nos separare a charitate Christi; neque creatura alia, id est si aliqua creatura est sursum, aut deorsum, praeter istas quas dixi, nec ipsa poterit nos separare in aliam partem. Vel secundum Gregorium, alia creatura intelligitur hic homo qui se potest a charitate Dei separare male vivendo. Et est sensus-Neque alia [Col. 0439D] creatura quam nos ipsi poterit nos separare a charitate Dei, quae est in Christo Jesu; nos tum possumus nos separare ab ea male vivendo. Mentes enim sanctorum ita sunt Deo, qui summus spiritus est, per charitatem conjunctae, ut inter illas et Deum nulla creatura sit media: quia qui adhaeret Deo unus spiritus est.



CAPUT IX.

Veritatem dico in Christo Jesu, id est per Christum, non mentior. Necessitate cogente saepe jurabat Apostolus, non agens contra Domini praeceptum, et quia dicturus erat rem pene incredibilem, ideo juravit necessitate cogente. Nam inter Romanos qui [Col. 0440A] crediderant erant Judaei credentes, quibus ista scribebat: et quia erant qui dicerent Paulum non diligere gentem suam, eo quod evangelizaret gentibus, juramento obligat asserens se diligere et amare gentem suam, unde et subjungit: Testimonium perhibente mihi conscientia mea in Spiritu sancto, quoniam tristitia est mihi magna, et continuus dolor cordi meo. Non dicit modica et parva tristitia mihi est, aut temporaneus dolor subito accidens, subitoque recedens, sed testatur magnam tristitiam et assiduum dolorem sibi inesse pro fratribus suis, qui Filium Dei ad se missum, non solum noluerunt suscipere, sed insuper declamaverunt eum dignum morte, dicentes ad Pilatum: Crucifige, crucifige eum (Luc. XXIX), reus est mortis. Quod dicit in Spiritu sancto, vel per Spiritum [Col. 0440B] sanctum, jurat sicut per Christum, id est Spiritum sanctum qui erat in mente illius, testem adhibet conscientiae suae, ipsa conscientia testimonium sibi perhibente, quod nimium doleret de perditione fratrum suorum.

Optabam enim, pro eo quod opto, ego anathema esse a Christo pro fratribus meis, qui sunt cognati mei secundum carnem, qui sunt Israelitae, id est de progenie Israel. Unde venit tam subi a mutatio in animo Apostoli ut optaret anathema esse a Christo, quod in plerisque locis pro separatione ponitur, cum paulo superius dixerit nullo modo se posse a charitate Christi separari? Considerandum est quia anathema varias habet significationes: ponitur enim pro separatione, sicut in edicto Justiniani imperatoris dicitur, [Col. 0440C] et ubi ait idem Apostolus: Si angelus de coelo evangelizet vobis praeterquam quod nos evangelizamus vobis, anathema sit (Gal. I), id est a Deo separatus, Ponitur et pro maledictione, ut in Canonibus habetur saepissime: Si quis hoc vel illud fecerit, anathema sit, id est maledictus. Ponitur pro occisione corporali, ut hic, quod tale est ac diceret: Optabam ego interfici a Christo corpore, et hoc est quod dicit secundum carnem. Poterat aliquis dicere: O beate Apostole, quare optabas interfici secundum carnem? Ad hoc subintulit ipse: Ut fratres mei, qui sunt cognati mei secundum carnem, salvi fierent, et viverent mente Deo. Dicendo vero, qui sunt cognati mei secundum carnem, ostendit non esse illos sibi cognatos integritate fidei, et devotione mentis. Imitatus est [Col. 0440D] autem Apostolus in hoc loco charitatem et factum Moysi legislatoris: cui cum dixisset Dominus: Descende, peccavit populus tuus, et dimitte me ut deleam eos, et faciam te in gentem magnam (Exod. XXXII), ait, nimia charitate ductus: Aut dimitte eis hanc noxam, aut dele me de libro tuo (Ibid.). Vidensque Dominus ejus charitatem erga populum, ait: Non delebo te de libro meo, sed dimisi juxta verbum tuum (Num. XIV). Ita et Apostolus volens magis Christo placere, hoc loquebatur charitate cogente de occisione corporis sui, cum nullo modo optaret mentis affectu separari a Christo.

Quorum adoptio et filiorum, id est electio illorum, electio filiorum est, quia ex ipsis adoptati sunt filii, [Col. 0441A] et ipse populus vocabatur Filius Dei. Unde dicitur ad Pharaonem: Filius meus primogenitus Israel (Exod. IV), et per Isaiam: Filios genui et exaltavi (Isa. I), gloria erat illis, quod de omnibus gentibus in peculiarem Dei plebem sunt electi. Illis etiam est Testamentum Vetus datum: vel (sicut quidam codices habent) Testamenta, Vetus scilicet et Novum, si voluerint credere, Testamentum enim Novum datum est illis, ut a servitute legis transirent ad libertatem gratiae Christi. Et legislatio, id est datio ad eos pertinet, quia lex per Moysen eis data est. Et obsequium, cultus videlicet divinae religionis, qui est illis traditus. Promissa quoque Christo et de redemptione ipsorum: et vita aeterna illis data sunt, ut quidquid promissum est patribus, compleretur in [Col. 0441B] filiis.

Quorum patres, subaudis fuerunt Abraham, Isaac et Jacob, ex quibus patribus, vel Judaeis est Christus natus secundum carnem, non secundum divinitatem, qui est super omnia Deus benedictus in saecula. Christus, Deus et homo est: et secundum quod homo est, ex ipsis carnem assumpsit-et inter omnia fuit: secundum quod Deus est, a Deo Patre ante saecula genitus, est supra omnia potentia Divinitatis. Notandum autem, quia cum esset locutus de abjectione parentum suorum, non murmurando, neque reprehendendo judicium Dei talia prosecutus est, sed potius benedixit illum, pro certo sciens justo judicio cuncta ab illo moderari ac disponi, unde et subdit:

Non autem quod exciderit verbum Dei; et est [Col. 0441C] sensus: Quamvis multitudo Judaeorum parentum meorum infidelitatis errore remansisset, nolens in Christum credere, non tamen ideo dico quod evanuerit, aut annullata sit promissio Dei, quae facta est ad Abraham, quod in semine ejus benedicentur omnes gentes (Gen. XII), quoniam in illis est adimpleta qui crediderunt, tam ex Judaeis qui ex gentibus, et qui adhuc credituri sunt. Non enim omnes qui ex Israel sunt hi sunt Israelitae, Jacob et Israel nomina unius hominis fuerunt. Non autem omnes qui ex stirpe illius descenderunt, omnes viri Israelitae sunt, id est videntes Deum mente, quia mente et fide Deum non cernunt. Itaque Israel in spiritalem et carnalem dividitur. Judaei credentes, filii sunt Israel et Abrahae secundum carnem, et secundum [Col. 0441D] fidem non credentes vero: etsi sunt carne filii Israel, sed non tamen Spiritu. Gentiles autem, licet carne non sint filii Israel, tamen fide et mente sunt filii Israel et Abrahae, quia Deum mente contemplantur

Neque qui semen sunt Aoranae omnes filii, sed de solo Isaac dictum est: In Isaac vocabitur tibi semen. Ismael quidem ex semine Abrahae fuit, et tamen non computatur ejus filius esse. Et sicut non omnes filii Abrahae secundum carnem, ejus dicuntur filii, sed semen ejus in Isaac stabilitur: ita modo non omnes qui ex ejus stirpe per Isaac descenderunt, ejus filii reputantur, sed qui habent fidem ejus, et credunt in Christum, de quo praedictum est: In semine [Col. 0442A] tuo benedicentur omnes gentes, id est non qui filii carnis, hi filii Dei, sed qui filii sunt promissionis, aestimantur in semine. Licet Judaei in infidelitate permanentes, filii sunt Abrahae per naturam carnis, quia de prosapia illius descenderunt, tamen non sunt ideo filii Dei, quoniam degeneres sunt a fide et operibus Abrahae, neque pertinet ad eos aliquid ex dono benedictionis spiritalis, quae facta est ad Abraham de Christo et multitudine credentium. Gentiles vero qui sunt filii promissionis, reputantur in semine Abrahae, id est in Christo, quoniam fidem et opera Abrahae imitantur. Promissionis autem filii appellantur gentiles, propter promissionem scilicet quae facta est de eis ad Abraham, cui dicitur: In semine tuo benedicentur omnes gentes. In figura igitur [Col. 0442B] gentilis populi praecessit Isaac. Quapropter licet non credant omnes Judaei, tamen verum est quod promissum est Abrahae: In Isaac vocabitur tibi semen, id est in his qui tibi promittuntur filii futuri: sicut promissum est Isaac: ponitque exemplum.

Promissionis, inquit, verbum hoc est. Secundum tempus hoc veniam: per angelum scilicet veniam, id est apparebo. Et erit Sarae filius. Igitur sicut Isaac per promissionem qua dicitur: in Isaac vocabitur tibi semen, sic gentilis populus sectando fidem et vestigia Abrahae, per promissionem quae facta est ad illum, benedictionis gratiam consequi meretur.

Non solum autem illi, sed et Rebecca ex uno concubitu habens Isaac patris nostri. Ordo verborum est pariterque sensuum: Non solum illi duo filii [Col. 0442C] Abrahae Isaac et Ismael figuram tenuerunt duorum populorum, fidelium et infidelium, verumetiam Rebecca typum credentium et reproborum gessit in duobus filiis suis, Jacob et Esau, habens illos ex uno concubitu patris nostri Isaac. Nec vacat quod ait: Ex uno concubitu. Ne forte enim dicere posset Jacob: Quando me genuit pater meus, boni animi et bonae voluntatis erat, quando vero fratrem meum Esau genuit, malae voluntatis erat, ideoque bonitas ejus per semen illius diffusa est in me, malitia autem in fratrem meum. Aut etiam, ne aliquis hominum ita dicere posset, ait Apostolus, ex uno concubitu genitos esse illos duos: ostendens ex vocantis dono unum dilectum, alterum ex justo judicio odio habitum. Nam omnes ab Adae descendentes prosapia [Col. 0442D] filii nascuntur peccati, ideoque damnatione digni. Si qui vero liberantur, bonitas et gratia Dei est, et non eorum retributio meritorum.

Cum nati nondum fuissent, illi duo Jacob et Esau, aut aliquid egissent boni aut mali, ut secundum electionem operum illorum propositum seu praeordinatio Dei maneret non ex operibus illorum quae nulla erant, sed ex vocante dictum est ei, quia major serviet minori. Ex vocante dicit, id est ex dono omnipotentis Dei qui illos vocavit, dictum est Rebeccae, quod Esau major natu servitutis obsequium minori esset redditurus (Gen. XXV), hoc est Jacob. Et ita evenit. Nam sicut in libris Regum legitur: temporibus David et Salomonis aliorumque regum [Col. 0443A] servivit Israeli usque ad illud tempus, quando (sicut in eodem volumine legitur) praeparavit se Edom ne esset sub Juda, quod utique praedictum ei fuerat ab Isaac patre suo. Veniet, inquit, tempus cum excuties jugum illius de cervice tua (Gen. XXVII). Quis hominum potest enarrare quare Deus omnipotens elegerit Jacob antequam nasceretur, et reprobaverit Esau cum nec ille nec iste bonum aliquid vel malum poterat implere, nisi quia in isto, id est in Jacob, gratiam suam et misericordiam exhibuit, et in Esau justum judicium suum implevit. Nam cum Rebecca jam haberet conceptum in utero, et iret ut Dominum consuleret, aut per Melchisedech sacerdotem Dei summi, aut per alium quemlibet, per quem Deus tunc temporis responsa dabat, dictum est ei ex vocante Deo: [Col. 0443B] Duo filii in utero tuo sunt et duo populi, majorque serviet minori; ergo sicut non fuit propositum Deo: et praedestinatio secundum electionem boni meriti Jacob, ita et electio gentium non fuit secundum electionem meritorum, sed secundum gratiam et praedestinationem Dei. Quapropter quare Jacob sine operibus bonis electus sit, Esau vero abs malis operibus odio habitus, soli Deo notum est qui omnia novit antequam fiant: cujus judicia semper justa sunt

Sicut scriptum est in Malachia propheta: Jacob dilexi, Esau odio habui. Cum dicit Scriptura: Nihil odisti eorum quae fecisti: et quia vidit Deus cuncta quae fecit, et erant valde bona, quaestio oritur quare dicitur odio habere Esau. Quae ita solvitur, quia non [Col. 0443C] odit naturam quam fecit: sed peccatum et vitium quod non fecit, Jacob autem dilexit sua misericordia gratuita. Esau odio habuit justo judicio: et cum ambo originali peccato maculati essent, quod unum dilexit: ejus misericordia fuit, quod vero reprobavit alterum, justum judicium ejus exstitit.

Quid ergo dicemus? Nunquid iniquitas apud Deum? Subaudis quia Jacob per misericordiam suam dilexit, et Esau justo suo judicio reprobavit, et qui unum diligit, alterum odit. Absit ut ipse iniquus dicatur.

Moysi enim dicit: Miserebor cui misereor, et misericordiam praestabo, cui miserebor. Ordo iste est: Cujus misereor, vocando eum ad fidem meam miserebor, fidem meam illi dando ut credat in me, et cujus [Col. 0443D] fuero misertus, ut credat in me misericordiam praestabo illi, ut juste vivat, et misericors sit, perseveretque in bonis operibus pro quibus praemium accipiat.

Igitur non volentis, subaudis est voluntas, neque currentis cursus, sed miserentis est Dei misericordia ut det homini bonum velle, facere, perseverare. Non sufficit sola bona voluntas hominis, nisi etiam perveniat cum misericordia Dei ad hoc, ut det illi bonum velle, et bonum idipsum perficere, juxta quod Psalmista dicit: Misericordia ejus praevenier me, et misericordia ejus subsequetur me (Psal. LXIII). Sed hic fortasse quaerit aliquis: Ut quid remunerantur electi, vel quid praemii merentur, si et voluntas bona, [Col. 0444A] et perfectio operis a Deo eis datur? Cui respondendum est idcirco electos dignos esse remuneratione, quia statim ut sentiunt se a Dei gratia praeveniri, totis nisibus laborant voluntati illius obsecundando obedire.

Dicit enim Scriptura Pharaoni. Non Scriptura per se loquitur, sed alius per eam, sicut hic loquitur Deus: Quia in hoc ipsum excitavit te, id est duritiam cordis tui propter hoc aliis manifestavi, ut ostendam in te virtutem meam, sive potentiam, ut annuntietur nomen meum, id est divinitatis meae, in universa terra. Ita modo sit. In universa enim terra, et per quadrifidum orbem annuntiatur nomen divinitatis ejus, quia pene ubique liber Exodus recitatur: Antequam excitaretur Pharao decem [Col. 0444B] plagis a Deo quasi dormiebat, et excitatus cujus malitiae esset cor ejus hominibus ignorantibus manifestatum est, unde dicit Dominus: Excitavi te pulsando decem plagis, id est manifestavi malitiam cordis tui, quae me non latebat; unde excitatus ait: Deum ignoro, et Israel non dimittam (Exod. V). Et quia pro sua malitia ignorabat Deum, induravit Deus cor illius (Exod. XIV), id est non emollivit, meritis ejus hoc exigentibus. Sed quaerit aliquis quare perdiderit Deus aut Pharaonem cum exercitu suo, aut Sodomitas, aut eos qui in diluvio perierunt? Cui respondendum est, quia eorum malitia jam erat consummata excedens modum peccandi: et ideo justo Dei judicio erat punienda. Sic unusquisque peccator divinitus punitur modo, fine peccatorum [Col. 0444C] completo; de quo ait Dominus ad Abraham: Non sunt completa peccata Amorrhaeorum (Gen. XV), et ad Judaeos: Implete mensuram patrum vestrorum (Matth. XXII). Verum, quia Deus manifestavit malitiam Pharaonis, cor illius non emolliendo, non in Deum reflectitur, qui malum non operatur, sed ipsi Pharaoni malum suum quod fecit, proprie deputatur. Verbi gratia, sicut si fuerint duo vasa, unum balsamo plenum, aliud stercore, si quis ea agitaverit vel ventilaverit, non est auctor odoris vel fetoris, sic Deus qui tetigit suis plagis Pharaonem, non est auctor malitiae ejus. Ob duas causas autem percussus est Pharaon cum suo exercitu, et in mari submersus, videlicet ut eorum malitia puniretur quae erat multiplicata, et Israeliticis terror incuteretur, quo [Col. 0444D] timerent peccare, ne similia paterentur, scientes iniquitatem a Deo damnari. Dicit enim: ut ostendam in te virtutem meam, scilicet per signa et supplicia, et ut annuntietur nomen meum in universa terra. Ubique enim Deus magnus praedicatur, qui Pharaonem cum curribus et equitibus suis submersit in mare.

Ergo subaudis, si volentis non est voluntas: neque currentis cursus, sed miserentis Dei est misericordia: cujus vult miseretur, sicut Israelitis, quos eripuit non eorum meritis, sed respectu suae pietatis. Neque enim Israelitae in Aegypto aliquod bonum fecerant pro quo liberari meruerint, et quem vult indurat, id est indurari permittit, et in duritia sua [Col. 0445A] deserit, sicut Pharaonem et exercitum ejus. Hoc quod Deus misericordia sua plagas suspendebat in Pharaone, indurabat cor ejus.

Dicis itaque mihi: Quid adhuc queritur? id est quid adhuc causatur humana fragilitas, quod Deus cujus vult miseretur, et quem vult indurat. Voluntati enim ejus quid resistit? Quod quorumdam miseretur, bonitas et gratia ejus est, quod quosdam damnat, justum suum judicium ostendit, quia omnes sumus filii irae, antequam renascamur ex aqua et Spiritu sancto (Joan. III).

O homo, tu quis es qui respondeas Deo? Hominem vocat humana tantummodo sapientem et Dei judicium reprehendere nitentem. Nunquid dicit figmentum, id est vas ex luto fictum, ei qui se finxit. Quid [Col. 0445B] me fecisti sic? id est quid me fecisti sic in hanc parvitatem, vel ad hoc vile ministerium?

Annon habet potestatem figulus luti, ex eadem massa facere aliud quidem vas in honorem, quo ministretur cibus vel potus qui transeat in usus regis; aliud vero in contumeliam? id est, in vile officium, videlicet ad opus coquinae, ubi coquuntur carnes. Sic omnipotens Deus figulus humani generis, ex massa peccati et perditionis, id est ex massa humani generis habet potestatem aliud vas in honorem facere, id est unum ad hoc creare, ut ipse honoretur in illo, et honoret eum vocando ad fidem suam, et salvando ad vitam; aliud vero in contumeliam, id est reprobos, propter nequitiam suam justo judicio perdere. Ex corrupta enim massa, omnia corrupta [Col. 0445C] sunt vasa. Si autem ingenio artis suae figulus quaedam ex illis excoquendo per ignem a vitio massae purificaverit, nunquid in his magnificari non potest? Quod autem quaedam impurificata dimittit, non redarguendus est quia in sua potestate subsistit. Sua enim est massa.

Quod si Deus volens ostendere iram et notam facere potentiam suam, sustinuit in multa patientia vasa irae apta in interitum; subaudis, tu quis es qui respondeas Deo? Volens Deus ostendere iram, id est vindictam suam in Pharaonem et Aegyptios, in Sodomitas et diluvio perditos, et notam facere potentiam suam liberando Hebraeos, sustinuit in multa patientia vasa irae, id est Aegyptios per plagas exspectando ad poenitentiam, quas non pariter effudit. Apta enim [Col. 0445D] in interitum appellat Aegyptios, qui se praeparaverant atque aptaverant aeternae perditioni male vivendo. Ad haec poterat aliquis Apostolo objicere: Ut quid perdidit illos, et salvavit Judaeos? Cui ille obviat respondendo, dicens:

Ut ostenderet divitias gloriae suae, quibus glorificetur, in vasa misericordiae, id est Hebraeos, quos praeparavit in gloriam suam, ut in eis glorificetur et laudetur, qui eripiens illos de Aegypto, inimicis eorum interfectis, mare Rubrum transduxit, et repromissionis terram tradidit.

Quos et vocavit, id est quos vocavit ad fidem suam, sicut et nos apostolos aliosque credentes ex eadem plebe. Vocavit quoque illos de Aegypto gratia misericordiae [Col. 0446A] suae; vocavit et nos de saeculo maligno, id est vasa misericordiae suae. Omnes homines post praevaricationem Adae peccatores nascuntur, et damnatione digni, atque secundum meritum suum debuerant omnes perire. Quod vero pauci salvari merentur, qui de vasis irae in vasa misericordiae transferuntur, ideo fit ut misericordia appareat auctoris in his qui a morte aeterna liberantur, et quod plures sunt qui pereunt remanendo in vasis irae, peccatis praepedientibus, indicium est merito omnes debuisse perire, ac per hoc justum judicium secundum merita manet in eis. Verum quia Judaei excludebant gentiles a fide Christi, dicentes eos non posse salvari, subdit Apostolus: non solum ex Judaeis, vocavit ad fidem suam, sed etiam ex gentibus.

[Col. 0446B] Sicut in Osee dicit: Vocabo non plebem meam, id est gentes, plebem meam, ut sint plebs mea: hoc secundum beatum Hieronymum, secundum beatum Augustinum vero potest et de Judaeis intelligi qui facti sunt non plebs Dei, quando recesserunt a Deo, et respuerunt Christum dicentes: Nescimus unde sit (Joan. IX). Sicut habemus in psalmo: Filii alieni mentiti sunt mihi (Psal. XVII). Qui postmodum facti sunt plebs Christi, quando una die crediderunt tria millia, altera die quinque millia, et deinceps multa millia (Act. II), et non misericordiam consecutam, in infidelitate manendo, misericordiam consecutam, effectam fidelem.

Et erit in loco, ubi dictum est eis: Non plebs mea vos, ibi vocabuntur filii Dei vivi. Gentibus infidelitate [Col. 0446C] depressis, dicebatur eis a Deo per prophetas, quod non essent plebs ejus: quoniam licet per conditionem creatura Dei essent, non erant tamen plebs ejus per gratiam. Postquam autem ad fidem venerunt in loco, id est in toto mundo, ubi dicebatur eis antequam in Deum crederent: Non plebs mea vos, ibi modo vocantur filii Dei vivi, non per naturam, sed per adoptionem. Quotquot autem, ait Evangelista, crediderunt in eum, dedit eis potestatem filios Dei fieri (Joan. I). Et bene dicit, Dei vivi, ad distinctionem mortuorum deorum, quos ipsi antea colebant. Potest intelligi similiter et de Judaeis, quo apertum est.

Isaias autem clamat pro Israel, id est causa Israelis, si fuerit numerus filiorum Israel, tanquam arena [Col. 0446D] maris, reliquiae salvae fient. Sicut hominibus incognitus est arenae maris numerus, ita et prae multitudine sui, innumerabilis factus est populus Israeliticus. Quibus sic multiplicatis, et oneribus peccatorum praegravatis, reliquiae salvae tantum factae sunt, id est apostoli et caeteri qui crediderunt ex eis.

Verbum enim consummans, id est perficiens, et perfectionem continens, et abbrevians in aequitate: quia verbum breviatum faciet Dominus super terram. Tribus modis intelligitur verbum perficiens omnia, et abbreviatum in veritate, verbum breviatum est, de quo dicit Dominus: Diliges Dominum Deum tuum ex toto corde tuo, et ex tota anima tua, et ex tota mente tua, et proximum tuum sicut teipsum (Deut. VI). In [Col. 0447A] his duobus mandatis, tota lex pendet et prophetae. Vel verbum breviatum potest intelligi symbolum apostolorum ubi fides continetur, quae per diversa volumina praedicatur, seu quatuor libri Evangelii comparatione legis et prophetarum. Verbum breviatum potest dici et perfectionem continens.

Et sicut praedixit Isaias: Nisi Dominus sabaoth reliquisset nobis semen, apostolis scilicet, qui seminati sunt per universum orbem, missi a Christo, et fructum multiplicaverunt credentium animarum, quasi Sodoma fuissemus et quasi Gomorrha similes facti essemus. Nisi apostoli qui exstiterunt semen totius messis credentium, seminati a Domino per universum orbem, credidissent in illum, sicut Sodomitae et Gomorrithae uno perierunt interitu et momento [Col. 0447B] (Gen. XIV), ita omnes Judaei uno tempore infidelitatis peccato perditi fuissent. Apostolorum enim doctrinae multi postmodum crediderunt ex Judaeis qui perissent, nisi apostolicum semen mansisset. Aliter Ambrosius hoc semen intelligit Christum qui nisi a Patre servatus fuisset perissent Judaei, perissent apostoli qui relicto eo fugerunt, perissemus et nos.

Quid ergo dicemus? Hoc dicemus, quod gentes quae non sectabantur justitiam, legis circumcisionem videlicet, otium sabbati, victimas legales, apprehenderunt justitiam, fidei Evangelicae; unde subdit: justitiam autem, dico apprehendisse gentes, quae ex fide est; quia fides Christi justificat credentes: dum in ea baptizantur, et fructus justitiae ac fidei operantur, [Col. 0447C] vel certe, justitiam, possumus hic alio modo intelligere Christum, qui factus est nobis justitia et redemptio a Deo Patre, sicut Apostolus alias ait (Ephes. I), quia per illum justificat Deus Pater omnipotens omnes in se credentes. Hanc justitiam apprehenderunt gentes, non loco ei appropinquando, sed fide credendo, quoniam fide acceditur ad eam; unde et appellatur justitia ex fide.

Israel vero sectando legem justitiae, id est, observantiam legalem per quam se justificari posse putabat sine fide Christi, in legem justitiae, id est in legem Evangelii ubi justificatur homo per fidem Christi, non pervenit. Legem autem justitiae non immerito dicimus observantiam designare legis Moysi, quia qui suo tempore eam custodiebant justi putabantur: [Col. 0447D] sicut et e contra non custodientes velut injusti damnabantur.

Quare? Subaudis non pervenit Israel in legem justitiae, quia non ex fide Christi voluit salvari, sed quasi ex operibus legis: offenderunt enim in lapidem offensionis, id est in Christum nolentes in eum credere, sed dixerunt: Non habemus regem nisi Caesarem; crucifige (Joan. XIX) istum. Qui lapis bene appellatur, propter firmitatem fidei. Et sicut est lapis salutis et firmamenti illis qui crediderunt in eum, ita est lapis offensionis his qui eum respuunt.

Sicut scriptum est in Isaia: Ecce pono in Sion lapidem offensionis, et petram scandali. Quod ita est ac si diceret: Ecce mittam in populum Judaeorum [Col. 0448A] Christum, qui idcirco lapis offensionis vocatur, quia mox ut natus est, offenderunt in eum Herodes et Judaei, necantes pro eo parvulos (Matth. XIV): deinde (sicut Evangelium narrat) scandalizabantur in eo: et multi discipulorum, ejus audientes verbum, scandalizati sunt, et jam non ambulabant cum illo, et insuper in passione ejus discipuli relicto eo fugerunt (Matth. XXVI): omnis qui credit in eum, id est in Christum, qui unius essentiae est cum Patre et Spiritu sancto, et praecepta illius custodierit, non confundetur, id est non crubescet in sententia qua damnabuntur reprobi et infideles, audientes ab illo: Ite, maledicti, in ignem aeternum, sed potius laetabitur, audiens ab illo cum electis caeteris: Venite, benedicti Patris mei, percipite regnum quod vobis paratum [Col. 0448B] est ab origine mundi (Matth. XXV). Et quia poterat aliquis objicere Apostolo quare non oras pro incredulis tuae gentis, vel etiam ne superbirent gentiles et despicerent Judaeos, subdit Apostolus.



CAPUT X.

Fratres, qui mecum in Christum creditis, voluntas quidem cordis mei, et obsecratio ad Deum, fit pro illis in salutem, pro Judaeis scilicet incredulis, ut salventur: ubi demonstrat, quoniam si ex operibus legis quis potuisset justificari, et pro illis mereretur ad fidem Christi pervenire, omnes illi vocati essent et salvati, gentiles autem qui legem ignorabant, a salute fuissent alieni. Salus ergo gratis a Deo datur, et non ab homine meretur, id est fides Christi [Col. 0448C] qua salvamur.

Testimonium enim perhibeo illis, quod aemulationem quidem Dei, id est zelum amoris Dei, habent, sicut et ego ante conversionem habebam, sed non secundum scientiam Dei. Stultum est enim legem per servum datam venerari, et Evangelium quod datum est per Dominum persequi. Stultum est etiam Patrem confiteri, et Filium negare. In hoc siquidem Judaei scientiam Dei non habebant, quia ita volebant adhaerere legi per servum datae, ut gratiam respuerent Evangelii a Domino datam, et persequendo Filium, Deo Patri se placere putarent. Hoc autem dicitur de illis qui ignorantia tenebantur, de quibus Veritas ait: Venit hora ut omnis qui interficit vos, arbitretur se obsequium praestare Deo (Joan. XVI). Sic et Petrus [Col. 0448D] ait: Scio (inquit), fratres, quia per ignorantiam fecistis malum hoc (Act. III). Dum enim multi Judaeorum apostolos Christi persequerentur, arbitrabantur se per hoc placere Deo. At contra multi scientes negaverunt Christum, sicut Scribae et Pharisaei.

Ignorantes enim Dei justitiam, non qua ipse justus est essentialiter, sed Christum cujus fide justificamur cum bonis operibus, et justitiam suam volentes statuere, legem scilicet, per quam se putabant posse justificari sine gratia Christi, justitiae Dei non sunt subjecti. Nolentes se subdere fidei Christi et Evangelio ejus. Etenim quia legis operibus nemo perfecte justificabatur, misit Deus Filium suum qui praecepta justitiae, quae Evangelia vocantur nobis tradidit, [Col. 0449A] et in ipso perfectionem justitiae nobis exhibuit, cujus fidei gratia perfectionem consequi mereremur. Et quia Judaei justitiam suam quaesierunt statuere, id est legis justitiam sibi putaverunt sufficere, justitiae Dei, id est Christo et fidei illius atque Evangelicae doctrinae noluerunt colla submittere.

Finis enim Legis, Christus est, ad justitiam omni credenti. Est finis qui pro consumptione accipitur, sicut tunc, quando dicimus: Finita est coena, id est consumpta est; etiam quandoque pro consummatione et perfectione, sicut tunc quando dicimus: Finita est tela, hoc est perfecta et consummata. Secundum hunc sensum dicitur Christus finis esse legis, non consumptio, sed completio et consummatio legis et Prophetarum, ad justitiam omni credenti. Completio [Col. 0449B] legis et prophetarum ipse est, quia omnia quae Lex et prophetae verbis et mysteriis de ipso praedixerant, per semetipsum complevit. Unde pendens in cruce, ait: Consummatum est (Joan. XIX). Quod qui credit et confitetur justificatur, si tamen opera digna fide fecerit. Hoc autem distat inter officium et finem. Quod officium est ipsa res quae agitur; finis vero, ipsum propter quod agitur. Officium, lex et prophetae, finis Christus, propter quem omnia illa praecesserunt.

Moyses enim ille scripsit, quoniam justitiam quae ex lege est qui fecerit homo, vivet in ea: subaudis justitia. Vel, sicut quidam codices habent: vivet in eis, subaudis mandatis et praeceptis. Legem posuit pro operibus Legis, id est circumcisione, otio sabbabi, [Col. 0449C] caeterisque legalibus operibus. Justitia quae ex lege est, vivere hominem in se faciebat, quia non interficiebatur. Praemium ergo illius justitiae nihil aliud erat quam vita praesens quae non tollebatur. Vivet in ea dicit, id est mortem praesentem evadet: Si quis vero spiritualiter ea quae lex praecipit impleverit, licet in praesenti tempore non remuneretur, in futuro tamen remunerationis causa vitam aeternam, id est praesentissimum omnipotentis Dei vultum accipiet.

Quae autem ex fide est justitia, sic dicit. Justitiam hic appellat Christum, qui per passionem suam et fidem, justificat in se credentes. Ista justitia Christus, qui est Verbum Dei Patris, sic dicit in Deuteronomio per Moysen, quia ipse loquebatur per ora [Col. 0449D] prophetarum. Ne dixeris in corde tuo quis ascendet in coelum? id est Christum deducere, aut quis descendet in abyssum? hoc est Christum ex mortuis revocare. Haec verba sunt partim Moysi, partim Apostoli. Quando Moyses dedit Judaeis legem, dixit eis: Ne dixeris in corde tuo, id est ne fingas in mente tua, quis ibit in coelum, ut inde mihi afferat Dei mandatum? Aut quis descendet in abyssum, ut inde mihi afferat illud mandatum? Non est necesse ut hoc taliter quaeras, quia:

Prope est verbum, id est mandatum legis. In ore tuo et in corde tuo, et in praesentia tua scriptum, vel etiam ipse Deus in corde tuo et in ore docebit te. Verum quia Moyses propheta exstitit, et multa de [Col. 0450A] futuro praedixit, Paulus apostolus verba ejus ad Christum retulit, afferens illum hoc dixisse per Moysen, qui est justitia vera. Quibus verbis instruit nos, ne dicamus in corde nostro, et putemus Christum localem esse, ut in aliquo loco contineatur, sed potius credamus illum secundum divinitatis plenitudinem ubique esse, ac per omnia diffusum cum Patre et Spiritu sancto, juxta quod Deus Pater per Jeremiam prophetam dicit: Coelum et terram ego impleo (Jer. XXIII). Ideoque enim non concluditur loco, quia in eo consistit omnis locus. Praesidendo siquidem sustinet omnia, sustinendo praesidet, implendo circumdat, circumdando implet. In verbis ergo Apostoli sensus hujusmodi est: Ne dixeris in corde tuo, o quicunque es, quis ascendet in coelum? id est, non credas Christum localem esse, ut credas illum post [Col. 0450B] ascensionem ita esse in coelo, ut non sit in terra: aut ita esse deorsum in abysso apud inferos, ut te sursum positum ignoret, sed crede illum ubique esse praesentem secundum divinitatem, sicut de eo dicitur: Sapientia attingit a fine ubique ad finem fortiter, et disponit omnia suaviter (Sap. VIII). Ne dixeris ergo, o homo, quis ascendet in coelum, ut inde Christum deducat mihi, qui me doceat, saltem in corde noli dicere hoc, quia hic est Christus et ubique. Nam in terra erat et dicebat: Nemo ascendit in coelum, nisi Filius hominis qui est in coelo (Joan. III), quomodo non magis cum sit in coelo, est et in terra? Aut quis descendet in abyssum? subdit Apostolus ex suo: Hoc est Christum ex mortuis revocare; [Col. 0450C] similiter et supra: hoc est Christum deducere. Non necesse habes ab inferis Christum vocare, quem ubique praesentem debes agnoscere, unde dicit ipsa Scriptura Deuteronomii: Prope est verbum in ore tuo et in corde tuo (Deut. XXX). Verbum hic simpliciter possumus intelligere, si volumus verbum legis, quod illi in ore habebant assidue illud legendo, in corde quoque jugiter meditando, ac memoriae commendando. Altiori autem sensu verbum istud est, de quo Joannes ait: In principio erat Verbum, et Verbum erat apud Deum et Deus erat Verbum (Joan. I). Ergo quia Deus erat Verbum, prope erat in ore et in corde illorum, utpote quod omnia replet. Nam beatus Hieronymus dicit: Sicut vestis totum corpus hinc inde circumdat, ita Christus electos [Col. 0450D] suos undique circumdando amplectitur, imo amplius, quoniam vestis tantummodo extrinsecus corpus circumdat, adhaerendo illi Christus vero est exterius in ore per confessionem, interius in corde per credulitatem, sicut hic dicitur, et alias, ubi dicit idem Apostolus: In interiori homine habitare Christum per fidem in cordibus vestris (Ephes. III). Hoc est Verbum fidei quod praedicamus, nos apostoli. Hoc est Verbum, inquit, Filius, videlicet Dei Patris, in quem, secundum praedicationem nostram, credere oportet.

Quia si confitearis in ore tuo Dominum Jesum, et credideris in corde tuo quod Deus illum suscitavit a mortuis, salvus eris. id est salutem consequerio [Col. 0451A] aeternam: ita tamen, ut justitiae secteris opera, quia non oportet servum Dei manere otiosum.

Corde enim creditur ad justitiam, ore autem confessio fit ad salutem. Prosequitur diligentius quod superius de fide tetigerat. Fides in corde locanda est, quae Deum trinitatem habere in personis, et unitatem in omnipotentia majestatis credat, filiumque humanatum: et secundum Evangelium firmiter teneat genus humanum sanguine illius redemptum, et ea quae circa humanitatem ejus sunt facta, deifice exhibita non haesitet. In ore etiam confessio debet esse: quia fides cordis promenda est officio oris. Illa enim confessio fit ad salutem, si tamen exornata fuerit bonis operibus per spatium vitae. Nam aliter fides sine operibus mortua est (Jac. II). Non dicit de [Col. 0451B] salute corporis, qua potiuntur etiam qui non confitentur Deum, sed de salute interioris hominis, id est animae quae salvatur confessione verae fidei non temporaliter, sed aeternaliter, quoniam salus hujus confessionis sempiternalis est.

Dicit enim Scriptura Isaiae prophetae: Omnis qui crediderit in illum, id est in Christum, ea fide quae per dilectionem operatur, non confundetur. Quicunque crediderit in Christum sicuti credendum est, non erubescet cum incredulis in die judicii, quibus ipse judex dicet: Ite in ignem aeternum (Matth. XXX), sed potius gaudebit, cum ab eo in quem crediderit remunerabitur, aggregatus numero et collegio electorum et Deum confitentium. Hoc exemplum valet contra Judaeos, qui gentiles a [Col. 0451C] fide Christi putabant secernendos, unde et subdit:

Non enim est distinctio, subaudis in isto exemplo quod posui. Quorum non est distinctio sive separatio? Judaei et Graeci; quia de utrisque dicitur: Omnis homo qui crediderit in illum, sive Judaeus, sive gentilis, non confundetur. Nam idem Dominus omnium, dives in omnes qui invocant illum, id est Dominus qui est Creator et Dominus Judaeorum, ipse est Creator et Dominus gentium, id est omnium hominum. Dives autem idcirco dicitur, in omnes qui invocant illum, quia potest omnes in se credentes a praesentibus tribulationibus eruere, et ad vitam aeternam perducere, reddens eis praemium a se promissum. Vel ideo dicitur dives, quia potens est gentiles exaudire et salvare, sicut et Judaeos, quia [Col. 0451D] personarum acceptio non est apud illum: nec sic intendit uni, ut se deneget alteri. Ergo si vox nostra ad omnes qui audiunt aequaliter venit, et tamen una est, multo magis omnipotens Deus exaudire omnes misericorditer potest, nec dum unum audit alterius precum obliviscitur: quapropter subinfert:

Omnis enim quicunque invocaverit nomen Domini, salvus erit. Quicunque invocaverit nomen Domini sicut invocari debet, scilicet fide, ore, opere, hic salvus erit.

Quomodo ergo invocabunt, subaudis Judaei Christum, in quem non crediderunt? Et idcirco non salvantur, quia non invocant. Aut quomodo credent ei quem non audierunt? Ergo audierunt Judaei Christum, [Col. 0452A] et non audierunt: Audierunt aure corporis, sed non aure mentis, quas Dominus requirebat, inquiens: Qui habet aures audiendi audiat (Luc. VIII). Insuper et averterunt aures suas ne audirent verba ejus, quando illo clamante in templo et dicente: Si quis sitit, veniat ad me et bibat (Joan. VII), noluerunt ad eum venire credendo. Ideoque non audierunt, quia non fuerunt obedientes. Quomodo autem audient sine praedicante? Hic ostendit, se suique similes coapostolos et praedicatores ad praedicandum Judaeis esse missos a Christo, quorum ministerio docerentur: sed illi persecuti sunt eos, expellentes eos a se, sicut in Actibus apostolorum legitur, ubi et narratur quem admodum eis Paulus dixerit: Vobis quidem oportebat primum loqui verbum Dei: sed quia repellitis illud, [Col. 0452B] ecce convertimur ad gentes (Act. XIII). Hinc est quod subdit.

Quomodo autem praedicabunt eis praedicatores verbum vitae, nisi mittantur? Et est sensus: Ipsi occiderunt praedicatores quosdam ad se missos, sicut Jacobum fratrem Joannis, et Stephanum: reliquos vero flagellantes a se expulerunt. Quod autem dicit: Quomodo praedicabunt, nisi mittantur? ita potest uno modo intelligi: Nequaquam nos apostoli ad officium praedicationis accedere potuissemus, nisi gratia Dei (qua protegimur) admoniti, directi fuissemus, primum Judaeis verbum vitae annuntiare, deinde gentibus: Ideoque Judaei excusabiles non erunt de adventu Filii Dei, quia apostolos ad salutem sui directos a suis finibus pepulerunt. Potest et ita non [Col. 0452C] inconvenienter accipi: Quomodo, inquit, praedicabunt ipsi praedicatores eis verbum vitae, qui expulsi sunt ab eis, nisi iterum mittantur? Affirmat quoque exemplo prophetico, qualiter praedicatores evangelizare voluerunt eis bona, sed noluerunt eis credere, nisi pauci, sicut scriptum est in Isaia propheta: Quam speciosi pedes evangelizantium pacem, evangelizantium bona. Apostolorum pedes speciosi fuerunt, quia Domino sunt abluti. Pedes quoque in sacra Scriptura aliquando bonas actiones significant, sicut Zacharias pater Joannis Baptistae ostendit, dicens: Visitavit nos oriens ex alto. Illuminare his qui in tenebris et in umbra mortis sedent: ad dirigendos pedes nostros, id est actiones nostras, in viam pacis (Luc. II). Aliquando significant pedes verbum praedicationis, [Col. 0452D] ut illud: Subjecit populos nobis, et gentes sub pedibus nostris (Psal. XLVI). Apostoli pacem praedicaverunt secundum monita Domini, dicentes: In quamcunque domum intraveritis, primum offerte pacem, dicentes; Pax huic domui (Matth. X). Evangelizaverunt bona, futuri scilicet regni praemia quae oculus non vidit, nec auris audivit, nec in cor hominis ascendit. Et de quibus dicit Psalmista: Credo videre bona Domini in terra viventium (Psal. LVI). Bona quoque annuntiaverunt, fidem sanctae Trinitatis, mysterium Incarnationis Christi, passionem, resurrectionem, ascensionem ejus, adventum quoque ad judicium, gloriam electorum, damnationem reproborum.

Sed non omnes obediunt Evangelio. Licet apostoli [Col. 0453A] bona evangelizassent patriae coelestis, tamen non omnes Judaei, neque omnes gentiles obedientes exstiterunt tunc temporis Evangelicae praedicationi, sed neque adhuc obediunt omnes. Isaias enim dicit: Domine, quis credidit auditui nostro? Hoc loco Isaias in persona loquitur apostolorum, eodem enim Spiritu fuit repletus, quo et apostoli. Animadvertendum autem, quia in sacra Scriptura aliquando quis pro nullo, aliquando pro raro ponitur. Pro nullo, ut est illud. Quoniam quis in nubibus aequabitur Domino (Psal. LXXXVIII)? id est nullus. Pro raro, ut hic: Pauci enim inventi sunt qui crediderunt ex Judaeis auditui apostolorum. Qui idcirco auditus illorum dicitur, quia intrinsecus in mente, Domino inspirante, auditu spiritali audiebant, quid exstrinsecus voce corporali [Col. 0453B] ad salutem auditorum proferre debuissent. Unde et Paulus alias ait: An experimentum quaeritis ejus qui in me loquitur Christus (I Cor. XIII)? Et David quidem dicit: Audiam quid loquatur in me Dominus Deus (Psal. LXXXIV)? Ab hoc auditu apostolorum, id est a praedicatione illorum subtraxerunt se Judaei, renuentes in Christum credere.

Ergo fides ex auditu. Primum audit quis praedicatorem loqui quomodo debeat credere, deinde accipit fidem. Auditus autem per verbum Christi; quod praedicatur ab apostolis et doctoribus verbum Christi est: quia non alia praedicant, quam quae in Evangelio continentur, quod ab ore Christi est prolatum: Vel, quae ipse Christus revelat eis in corde, et loquitur per ora illorum. Ad haec poterant Judaei dicere, [Col. 0453C] licet falso: Non audivimus verbum Christi per ora apostolorum, contra quos Apostolus subjungit:

Sed dico: Nunquid non audierunt? Subaudis Judaei verbum praedicationis apostolorum: Respondet ipse Apostolus sibi, et affirmat quia audierunt. Et quidem, ecce affirmatio, et hic est distinguendum. Sensus enim hujusmodi est: Nunquid non audierunt Judaei verbum Christi? Et quidem, id est certissime, in veritate dico, quia audierunt, sed credere contempserunt. Poterat aliquis ad haec dicere: Apostoli recesserunt ab eis, et quomodo potuerunt audire? Asserit quoque Apostolus exemplo prophetico, et dicit: Quomodo potuit esse ut non audirent: In omnem terram exivit sonus eorum, et in fines orbis terrae verba eorum. Dixerat supra idem Psalmista: Non sunt loquelae [Col. 0453D] neque sermones, quorum non audiantur voces eorum (Psal. XVIII). Si secundum linguas omnium gentium et sermones auditae sunt voces apostolorum in ipsis gentibus, quanto magis apud Judaeos, ipsa lingua eorum Hebraea audita est? Si enim ab Hierusalem in quatuor climata mundi Evangelium divulgatum est, quomodo ipsis Judaeis, a quibus praedicatio ejusdem Evangelii exordium sumpsit, non est praedicatum? maxime cum et ipsi mediterranei sint. Quod enim Hierusalem in medio terrarum sit posita, sicut umbilicus ventris, testatur Psalmista, dicens: Deus autem, rex noster ante saecula, operatus est salutem in medio terrae (Psal. LXXII), id est in Hierusalem. Et per Ezechielem Dominus loquitur: Ista [Col. 0454A] est, inquiens: Hierusalem, in medio gentium posui eam (Ezech. V). Sed fortasse quaerit aliquis quare Deus omnipotens illam plebem in medio omnium gentium decreverit collocare? Cui respondendum est ideo hoc factum esse, ut quia ipsa ex omnibus gentibus solam cognitionem veri Dei habebat, et legem scriptam suo cultu et religione provocaret alias ad cultum Dei omnipotentis, sicut plurimos gentilium legimus ad Judaismum transiisse: vel idcirco, ut si ipsa plebs legem Dei servaret, ab omnibus in circuitu suo honoraretur ac timeretur, sicut factum est temporibus David et Salomonis, quando omnes reges in circuitu suo positi, ei munera mittebant: vel si a lege et cultura Dei recederet, ab hostibus affligeretur ac depopularetur, quod saepissime actum est [Col. 0454B] (I Reg. XIV). Quarta quoque exstitit causa, ut quia Christus ex eadem plebe erat nasciturus, et genus humanum redempturus, et multa miracula in mundo positus patraturus ibi haec agerentur, unde fama ejus ad omnes gentes citius posset transvolare. Revertamur iterum ad superiora. Igitur in omnem terram exivit sonus praedicationis apostolorum, et in fines orbis terrae verba eorum, quia pene ante defecit eis terra quam lingua. In hoc autem exemplo, per terram intelligere possumus terrenos homines, qui tantum sonum, id est, famam praedicationis et simplicia monita perceperunt: Per fines terrae, philosophos et artibus liberalibus eruditos, qui verba scrutati sunt praedicationis Evangelicae, ut Augustinus fuit et Cyprianus.

[Col. 0454C] Sed dico: Nunquid Israel non cognovit? Id est, si praedicatio apostolorum ad omnes gentes pervenit, quanto magis ad Judaeos, apud quos seminari coepit, praesertim cum ipsi sint omnium gentium mediterranei. Vel aliter: Nunquid Israel non cognovit primum? Cognovit utique in apostolis et apostolicis viris. Primus Moyses dicit: Ego ad aemulationem vos adducam in non gentem. Aemulatio quae Graeco vocabulo zelus appellatur, non uniformiter, neque sub uno sensu semper accipitur. Nam ponitur pro imitatione, pro studio, pro amore, pro invidentia, sicut hic. Hoc autem Moyses ex persona omnipotentis Dei contra Judaeos loquitur, qui ad aemulationem et invidiam ducti sunt contra non gentem, id est contra [Col. 0454D] populum ex gentibus credentem, cui semper invident, dum vident eum in ipsum credere quem ipsi occiderunt, sicut in Actibus apostolorum refertur: Quod videntes Judaei turbas gentium credentium, repleti sunt zelo, et contradicebant his quae a Paulo dicebantur (Act. XIII). Ante Domini adventum genus humanum in Judaeos dividebatur et gentes, sed gentes per enormitatem malorum, ita transcenderant conditionis suae modum, ut etiam gentis nomine non meruissent appellari, sed canes, dicente Domino in Evangelio: Non est bonum sumere panem filiorum, et mittere canibus (Matth. XV). Unde non gens dicebantur, quia ratione amissa irrationabilitatem sectabantur. Verum cum postmodum credidissent tam apostolis praedicantibus quam eorum successoribus, Judaei [Col. 0455A] contra eos excitati sunt et inflammati invidiae facibus. Exponens ergo Apostolus quod dixerat, non gentem, infert: In gentem insipientem, id est, idola pro Deo vero colentem, in iram vos mittam, subaudis contra hanc gentem insipientem. Quae cum fuisset usque ad adventum Christi insipiens, ejus fide potita, facta est sapiens. Contra quam jam credentem in iram mittuntur Judaei, non quod Deus aemulationem et iram in illis operetur, sed quod beneficia sua quae Judaeis displicuerunt, ad se conversis gentibus largiatur. Potest et quod dicit, in non gentem, aliter intelligi: Gentiles increduli ante perceptam fidem gens vocabantur: percepta autem gratia fidei, non jam gens vocantur, sed Dei populus et plebs appellantur, dicente Domino per Psalmistam: Populus quem non [Col. 0455B] cognovi servivit mihi (Psal. XVII). Unde alibi Apostolus: Scitis, inquit, quia cum gentes essetis, ad simulacra muta prout ducebamini, eratis, euntes (I Cor. XII). Quod tale est ac si diceret: Fuistis quondam gentes, sed jam non estis gentes. In hanc ergo non gentem irascuntur Judaei invidia ducti.

Isaias autem et dicit: Non sine ratione hoc verbum quod est audet, posuit Apostolus. Isaias spiritu prophetico repletus, sciebat se contemnendum a Judaeis, et etiam serra lignea secandum, et tamen audet, id est audacter dicit ex persona Christi, non formidans Judaeos rebelles: Inventus sum a non quaerentibus me, palam apparui his qui me non interrogabant. Gentilibus non quaerentibus Christum, qui neque legis, neque prophetarum aliquod habebant [Col. 0455C] documentum, sive promissionem, de eo ipse apparuit. Ille apparere dicitur, qui non separatur, sed subito et insperate venit, sicut apparuit Dominus Abrahae cum non speraretur, et sicut apparuit angelus Zachariae: sic Dominus Jesus apparuit gentibus, praedicantibus apostolis, et coruscantibus miraculis, cum non exspectaretur ab illis. Nam quod ipse in apostolis apparuerit gentibus, testatur suis sermonibus. Ecce ego vobiscum sum omnibus diebus usque ad consummationem saeculi (Matth. XXIX). Per doctrinam enim coelestem, et per miraculorum signa, quae apostoli operabantur, apparuit Christus gentibus, quoniam ipse cooperabatur eis et loquebatur per ora illorum. Dicit namque Evangelium, quod profecti praedicaverunt ubique Domino cooperante et sermonem [Col. 0455D] confirmante, sequentibus signis. Sequitur: Et his qui me non interrogabant. Saepe legitur Deus omnipotens a sanctis interrogatus, sicut a Moyse, Abraham, Samuele et caeteris et gentiles non interrogabant Deum: sed consulebant idola et daemonia.

Ad Israel autem dicit idem Isaias ex persona Christi: Tota die expandi manus meas ad populum non credentem, sed contradicentem mihi. Totum diem appellat totum tempus Dominicae praedicationis usque ad passionem illius. Qui videlicet manus suas ad eumdem populum extendit, quia munera beneficiorum suorum largissima bonitate exhibuit. Expansio enim manuum, donationem munerum designat. Et ille dicitur manus expandere, qui poscentibus beneficia [Col. 0456A] largissime tribuit. Nam mortuos illorum suscitavit: diversas infirmitates morborum curavit, esurientes et famelicos panibus suis pavit, multaque innumerabilia bona eis impendit, quibus semper illi contradixerunt dicentes de illo: In Beelzebub principe daemoniorum ejicit daemonia (Matth. XII), et: Non est hic homo a Deo, quia sabbatum non custodit (Joan. IX). Sive etiam manus expandit, dum eas in cruce affigi permisit. Est quoque consuetudo patrum ut expandant brachia quibus carissimos filios amplexentur, et in gremium suum collocent: sic Dominus Judaeos amplexari voluit, et in sinu suae charitatis trahere, dicens: Poenitentiam agite, appropinquabit enim regnum coelorum (Matth. IV), sed illi semper studuerunt contradicere, dicentes: Nescimus [Col. 0456B] hunc unde sit (Joan. IX). Solet etiam nutrix extendere manus, ut delectatus is qui nutritur veniendo ad eam discat ambulare: et populus Israeliticus admodum claudus erat, quia gressus bonae operationis jam non habebat, ad quam Dominus quodammodo manus expandit ut ad se veniret dum dixit: Venite ad me, omnes qui laboratis et onerati estis, et ego reficiam vos (Matth. XI). Sed ille, neglectis ejus donorum beneficiis, gressus retro in infidelitatem retrorsit.



CAPUT XI.

Dico ergo: Nunquid repulit Deus populum suum: subaudis ex toto, Absit. Nam et ego Israelita sum, ex semine Abraham, de tribu Benjamin, qui non sum repulsus, sed cum aliis per fidem Christi salvatus. Si enim ex toto repulisset populum suum Israel, me [Col. 0456C] non salvaret, qui de eorum prosapia originem duco.

Non repulit Deus plebem suam quam praescivit. Praescientia praedestinationem praecedit, et non omnia quae praesciuntur, praedestinantur: verumtamen quae praedestinantur, omnia praesciuntur. Hoc autem in loco, praesentia pro praedestinatione accipitur, per quod ostendit nullum, sive ex Judaeis sive ex gentibus praedestinatum, esse repulsum. Praesciuntur enim bona et mala a Deo, praedestinantur autem solummodo bona. Et hoc distat inter praedestinationem et gratiam: quia praedestinatio est praeparatio gratiae, gratia autem jam ipsa donatio munerum gratuita. An nescitis, id est nunquid ignoratis, quid dicit Scriptura in Elia, quemadmodum interpellat Deum adversum Israel: Contra eos videlicet, qui ex decem [Col. 0456D] tribubus propter idololatriam interfecerunt cultores unius Dei veri.

Domine, prophetas tuos occiderunt. Hoc in libris Regum (III Reg. XVII, II Par. XVII) plenius narratur, quomodo Achab et Jezabel cum sibi faventibus prophetas Domini occiderunt: altaria tua suffoderunt decem tribus, apud quos talia fiebant, qui vitulos aureos in Dan et in Bethel a Jeroboam ad adorandos acceperant, altaria Hierosolymitani templi non suffoderant, et idcirco intelligimus quod in ipsis decem tribubus. Licet quidam altaria diis gentium aedificarent, erant tamen qui Deo aedificabant, et ibi immolabant, non audientes ire in Jerusalem propter reges Israel idololatras, qui illos a templo Dei arcebant. [Col. 0457A] Horum altaria, Deum scilicet colentium, illi qui idola colebant, suffodisse ac funditus evertisse intelliguntur. Et ego relictus sum solus. Sic enim ei videbatur quod ipse solus remansisset ex omnibus prophetis Domini prae magnitudine stragis et interfectionis, qua saeviebatur in Dei cultores; et quaerunt animam meam. Sic enim minata fuerat ei Jezabel impiissima. Haec faciant mihi dii, et haec addant, si non posuero cras animam Eliae sicut animam unius ex istis (III Reg. XIX).

Sed quid dicit illi responsum divinum? Reliqui mihi septem millia virorum, qui non curvaverunt genua ante Baal. Cum esset in spelunca quae est in monte Oreb, hoc divinum responsum accepit; nec ait: Relicta sunt mihi, sed: Ego reliqui et reservavi mihi septem [Col. 0457B] millia virorum qui, aliis ad idololatriam transeuntibus, non curvaverunt genua ante Baal, qui erat deus Achab et Jezabelis: qui recte viri appellantur, eo quod viriliter idola spreverint. Septem autem ista millia illorum, qui non adoraverunt idola, multa significant millia illorum quos Deus dono gratiae suae servavit: ne curvarent genua sua ante Baal, in Dan et Bethel, aut in aliquo delubro idolorum. Sic enim quinque prudentes virgines significant omnes justos integritatem fidei habentes, et imprudentes injustos; quinque etiam fratres divitis, qui torquebatur apud inferos: omnes Judaeos incredulos; sic septem millia illorum significant omnes qui idola non adoraverunt. Septenarius etenim numerus plerisque in locis sacratus est, et ponitur saepissime [Col. 0457C] pro universitate: sicut in psalmo, ubi dicit Psalmista Domino: Septies in die laudem dicam tibi (Psal. CXVIII): quid enim sit septies in die laudem dicam tibi, exposuit cum dixit: Benedicam Domino in omni tempore (Psal. XXXV). Joannes quoque in Apocalypsi sua (Apoc. I), septem ecclesiis scribit, quae generaliter omnes ecclesias significant.

Sic ergo et in hoc tempore, id est in Domini adventu et apostolorum praedicatione, reliquiae salvae factae sunt, de quibus supra dictum est: Si fuerit numerus filiorum Israel sicut arena maris, reliquiae salvae fient. Sicut temporibus Eliae, dono gratiae Dei, multi reservati sunt ne adorarent idola, sic temporibus apostolorum, multi ex Judaeis secundum electionem gratiae Dei salvati sunt veniendo ad fidem, [Col. 0457D] qui et reliquiae appellantur. Et considerandum quia secundum electionem gratiae Dei, id est secundum praedestinationis donum, salvae factae sunt, non secundum merita operum ipsorum; unde dicit in Epistola ad Ephesios: Sicut elegit nos, inquit, ante mundi constitutionem in ipso, id est in Christo, ut essemus sancti et immaculati (Ephes. I).

Si autem gratia salvi facti sunt illi qui crediderunt ex Judaeis, jam non fuit illud ex operibus legis, per quae putabant se justificari posse illi qui in infidelitate remanserunt: alioquin gratia jam non est gratia. Hoc est: si aliter salvi facti sunt, quod non potest fieri nisi gratia Dei, ergo ipsa gratia jam non erit gratia, sed meritum.

[Col. 0458A] Quid ergo? subaudis dicendum est. Hoc proculdubio quod quaerebat Israel, hoc non est consecutus: electio autem consecuta est. Quid quaerebat Israel? Opera legis perficere sine gratia Christi, et ex ipsis operibus justificari sine gratia Christi, et sine fide Evangelii, quod idcirco non est consecutus, quia neque opera legis valuit implere sine gratia Christi, neque justificari sine fide illius. Hoc tamen de illis intelligendum est qui ad fidem Christi noluerunt transire. De transeuntibus vero ad Christum subinfertur: Electio autem consecuta est, id est illi qui electi sunt ex eadem plebe. Quod supra appellavit reliquias, nunc electionem vocat: et sicut in praecedentibus circumcisio pro Judaeis, sic et hic electio pro electis accipitur, qui consecuti sunt justificationem [Col. 0458B] per fidem, qua crediderint in Christum, quamvis et electio ad credentes gentiles etiam possit referri, qui unum effecti sunt cum Judaeis fidelibus. Tale est et illud Psalmistae: Justus Dominus et justitias dilexit (Psal. X), id est justos, amatores justitiae: caeteri vero excaecati sunt tenebris infidelitatis. Sicut enim ille qui fidem habet in luce dicitur consistere, ita qui infidelis est in tenebris ignorantiae manet. Unde idem egregius praedicator credentibus dicit: Fuistis enim aliquando tenebrae, nunc autem lux in Domino (Ephes. V).

Sicut scriptum est: Dedit illis Deus spiritum compunctionis, oculos ut non videant, et aures ut non audiant, usque in hodiernum diem. Haec verba partim sunt Apostoli, partim Isaiae prophetae. Quod dicit: [Col. 0458C] Dedit illis Deus spiritum compunctionis, Apostoli verba sunt; quae autem sequuntur-Isaiae prophetae. Spiritus compunctionis aliquando in bonam partem accipitur, aliquando vero in contrariam. In bono accipitur, sicut in Actibus apostolorum legitur, quod audientes Judaei praedicationem apostolorum, compuncti sunt corde, et dixerunt ad apostolos: Quid faciemus, viri fratres (Act. II)? In contrariam vero partem accipitur, ut in isto loco: Dedit illis Deus, id est habere permisit, sicut tradidit et induravit, pro eo quod est tradi et indurari permisit. Spiritum autem compunctionis appellat mentem invidentiae, qua inviderunt et invident adhuc saluti gentium. Aliquando enim spiritus pro anima ponitur, ut in Evangelio habetur de Domino, quod inclinato capite emisit [Col. 0458D] spiritum (Joan. XIX): aliquando pro mente, ut hic: Et anima est qua vivificatur corpus; spiritus vero ipsa ratio, qua inter bonum et malum, verum et falsum discernimus, et non est aliud mens, atque aliud ratio. Spiritus autem compunctionis idcirco appellatur mens invidentiae, quoniam plerumque dum cernunt homines felicitatem alterius, torquentur et affliguntur inde intantum ut etiam invidendo prorumpant in lacrymas. Ad exaggerandum ergo invidiam qua torquentur Judaei de salute gentium, dixit habere illos spiritum compunctionis. Aliter: spiritum compunctionis malignum spiritum, qui est spiritus perditionis, possumus intelligere, qui Dei contemptores in suam potestatem suscipit. Bonus ergo Deus, exigentibus [Col. 0459A] culpis Judaeorum, permisit eis habere spiritum perditionis, qui eos perimat in anima, sicut et de philosophis gentium dicitur, quod tradiderit illos Deus in reproborum sensum: oculos ut non videant. Oculis quidem corporis viderunt Judaei Dominum, et multa miracula ab eo fieri; sed quia immoderate terrenis negotiis intendebant, oculis fidelitatis et amoris nequaquam meruerunt illum cernere. Et aures ut non audiant, subaudi permisit eis habere. Audierunt Christum auribus carnis, sed non audierunt auribus cordis, quas Dominus requirebat, cum diceret: Qui habet aures audiendi, audiat (Luc. VIII). Caecitas igitur et surditas atque mens invidentiae usque in hodiernum diem in Judaeis manet, quia dum nolunt obedire Evangelio, ad hoc ut in Christum [Col. 0459B] credant, livore invidiae succensi, semper invident saluti gentium.

Fiat mensa eorum in laqueum. Ad mensam solent tractare impii de nece innocentum, sicut Herodes de obtruncatione beati Joannis: et Holofernes spurcissimus de violatione Judith (Jud. XII, XV). Solent etiam eos vocare ad mensam, ut dolo illos interficiant: sicut Absalon interfecit fratrem suum Ammon (II Reg. XIII). Sic Judaei intelliguntur super mensas suas tractasse de nece innocentis Christi, ideoque per mensam debemus intelligere collationes verborum illorum, quas agebant super mensam de Christo; unde dicit Propheta: Fiat mensa eorum, id est collatio verborum Judaeorum in laqueum, ut illaqueentur et involvantur; sive decipiantur ultione iniquitatis [Col. 0459C] mensae suae in captionem quoque, ut ipsi capiantur: fiat illis etiam in scandalum, hoc est in ruinam, vel offensionem; sive in rixam, quatenus offensam omnipotentis Dei incurrentes, ruinam patiantur damnationis; et inter se rixas gerant et contentiones. Scandalum siquidem Graecum est, et sonat in Latino sermone offensam, ruinam, vel rixam: pro offensione enim et ruina ponitur, ubi Dominus dicit: Vae qui scandalizaverit unum de pusillis istis (Matth. XVIII), id est qui offenderit, vel ruere fecerit: pro rixa autem, sicut illo in loco ubi dicit Evangelista: Quod audito Pharisaei verbo scandalizati sunt (Ibid. XV), id est rixati: hic autem sub utroque sensu accipi potest. Et in retributionem, inquit, ut qualia fecerunt in Christum talia retribuantur illis, et utrique ita contigit. [Col. 0459D] Verbi gratia, voluerunt Christi nomen delere de terra, nomen eorum deletum est ut jam non dicantur populus Domini; interfecerunt Christum, interfecti sunt et ipsi gladio Romanorum. Significatur et sacra Scriptura per mensam, quae data est Judaeis in lege et prophetis, sicut Psalmista ostendit, dicens: Parasti in conspectu meo mensam (Psal. XI), cujus intelligentiam quia non recte scrutati sunt Judaei, facta est eis ipsa mensa in laqueum, et in caetera quae supra memorata sunt, nolentes in Christum credere, cui omnis illa Scriptura testimonium perhibebat: et quoniam ad mortem contra auctoritatem illius Scripturae tradiderunt Christum, illata est eis retributio, secundum meritum illorum.

[Col. 0460A] Obscurentur oculi eorum ne videant; et dorsum eorum semper incurva. Haec verba non optantis voto, sed praedicentis officio dicuntur. Obscurentur oculi cordis eorum, id est intellectus eorum, ut non intelligant Christum Filium Dei esse; et dorsum eorum semper incurva: sicut qui grave onus portat incurvatur in terram, ita quodammodo peccator qui pondere peccatorum premitur, incurvatur; sicut Psalmista deplorat, dicens: Iniquitates meae supergressae sunt caput meum (Psal. XXXVII).

Dico ergo: Nunquid sic offenderunt Judaei ut caderent? subaudis solummodo, ut eorum casus nihil profuerit. Absit. Et est sensus: non offenderunt Deum Judaei solummodo propter hoc ut ipsi caderent, sed ut multitudo gentium in eorum locum surgeret, [Col. 0460B] et magnam utilitatem casus illorum nobis praestaret; unde sequitur: Sed illorum delicto salus est gentibus, ut illos aemulentur. Ac si diceret aliis verbis: In illorum delicto salus gentibus est procurata, quia nisi Judaei perissent, nequaquam gentes salvarentur. Delictum dicitur quasi derelictum, et delictum fit in cogitatione, peccatum vero in operatione. Dicitur et delictum quando non adimpletur Dei mandatum, peccatum vero quando fit quod prohibitum est. Sed Apostolus indifferenter ponit delictum pro peccato. Delictum ergo Judaeorum mors Christi fuit, et cor impoenitens cum infidelitate, cujus morte gentiles sunt redempti et sacro baptismate abluti, quos debent Judaei aemulari, id est imitari in fide, ut credentes sicut illi credunt, salvi fiant.

[Col. 0460C] Quod si delictum eorum divitiae sunt mundi. Propter delictum Judaeorum quod commiserunt in Filium Dei, et propter infidelitatem illorum, ditata est multitudo gentium divitiis legis, prophetarum, psalmorum, et gratia fidei, quia abstulit eis Dominus omnia ista, et tradidit gentibus in se credentibus, sicut in Evangelio minatus est eis, dicens: Auferetur a vobis regnum Dei, et dabitur genti facienti fructus ejus (Matth. XXI). Magnae et incompensabiles fuerunt divitiae Judaeorum, quae totum ditaverunt mundum: et si diminutio eorum divitiae gentium, quanto magis plenitudo eorum? Diminutio hic pro paucitate accipitur et parvo numero; diminutio autem infidelium Judaeorum, apostoli fuerunt aliique credentes ex eadem plebe, et est sensus: si paucitas quae ex Judaeis [Col. 0460D] credidit tantam salutem attulit gentibus, ut pene in omnes gentes Evangelium per illos praedicatum sit, quanto magis prodesset, si omnes credidissent? Multo magis prodesset, quia per omnes gentes jam esset Evangelium praedicatum ab illis. Apostoli enim aliique credentes ex Judaeis divitiae sunt gentium, quiae per illorum ministerium acceperunt fidem cognitionemque divinarum Scripturarum, ubi notitia Dei est; et ipsi ordinaverunt gentibus episcopos, presbyteros, diaconos, et caeteros ordines ecclesiasticos, et, ut amplius dicam, quidquid boni habemus (gratia Dei cooperante ac largiente) per illorum ministerium accepimus.

Vobis enim dico gentibus: Quandiu quidem ego sum [Col. 0461A] gentium apostolus, ministerium meum honorificabo. Cum caeteri apostoli singulis in locis sibi destinatis praedicassent, Paulus apostolus pene omnibus gentibus praedicavit, quia a Domino audivit: Longe mittam te ad gentes (Act. XXII). Qua de causa ipse proprie Apostolus exstitit gentium, sicut alio loco testatur, dicens: Qui operatus est Petro in apostolatum circumcisionis, operatus est et mihi inter gentes (Gal. II); hoc est: qui Petrum constituit principem Judaeorum, me etiam constituit ut sim princeps et apostolus omnium gentium. Bene autem dicit: Ministerium meum honorificabo, id est praedicationem in opus vertam. Tunc etenim praedicator ministerium suum honorificat, quando secundum illud quod praedicat vivere studet, ut quod praedicat ore, honoret et confirmet [Col. 0461B] bono exemplo bonisque operibus. Aliter: Ministerium meum honorificabo, hoc est: gratiam Evangelii non solum gentibus, quibus delegatus sum apostolus, praedicabo, sed etiam Judaeis impertiri curabo. Honor magistrorum numerositas est auditorum: Si quo modo ad aemulationem provocem carnem meam, et salvos faciam aliquos ex illis. Si quo modo ad aemulationem provocem carnem, hoc est: idcirco ministerium meum honorificabo, ut aliquo modo ad imitandum me provocem Judaeos ex quibus carnem sumpsi, et me imitando salventur, sicut et ego salvus effectus sum, etsi non omnes, saltem vel paucos ex eis salvos faciam.

Si enim amissio eorum reconciliatio est mundi: quae assumptio, subaudis erit, nisi vita ex mortuis? Sensus [Col. 0461C] hujusmodi est: Si amissio Judaeorum, qua derelicti sunt a Deo propter infidelitatem, gentium reconciliatio fuit, quibus Deus ante adventum Filii sui quodammodo iratus erat, quanto magis assumptio illorum, qua assumuntur ad fidem, praestabit electis vitam ex mortuis? Statim enim ut illi coeperint vivere Deo per fidem, qui antea mortui erant in infidelitate, advenit dies judicii, et resurgent omnes de pulvere terrae, viventque omnes electi in vita aeterna semper cum Christo. Profuit etenim gentibus ad fidem amissio eorum, proderit et assumptio, quoniam vita aeterna dabitur electis ex mortuis. Alio modo, assumptionis nomine apostoli possunt intelligi, qui fidelibus gentibus vita exstiterunt. Quae, inquit, assumptio est, nisi vita ex mortuis? id est: quid aliud [Col. 0461D] sunt assumpti et electi a Deo ex eadem plebe, sicut ego et Petrus et reliqui credentes, qui vos etiam assumpsimus ad fidem Christi, viventes per vitam Christi ex mortuis Judaeis infidelibus? Si enim illi sua morte infidelitatis reconciliationem praestiterunt mundo, nos qui in infidelitate mortui non sumus, ad vitam aliorum quasi vivi ex mortuis servati sumus.

Quod si delibatio sancta est et massa. Delibatio est degustatio quaedam, sive primitiae alicujus rei. Verbi gratia: quando particula accipitur ex massa conspersae farinae, et praegustatur cujus saporis sit reliqua. Nam naturale est ut omnis res quae unius substantiae est, divisa per partes, in eadem permaneat natura, et unius saporis et qualitatis sit: sicut [Col. 0462A] ex fermento farina dignoscitur. Hic autem delibatio sanctos significat apostolos, massa vero patres sanctos, Abraham, Isaac, Jacob, David, Isaiam, et reliquos, ex quorum progenie apostoli descenderunt. Ergo si apostoli sancti, et patres quorum fidem ipsi apostoli assecuti et imitati sunt, sancti fuerunt, potest et praepostero ordine non inconvenientius dici: si massa sancta in patribus, ergo et delibatio similiter sancta in apostolis caeterisque credentibus, qui fidem patrum veraciter habuerunt. Et si radix sancta, et rami. Idipsum appellat modo radicem quod superius massam: et idem significant rami quod delibatio. Patres videlicet Veteris Testamenti sunt massa et radix, quia de illorum prosapia sumpta est delibatio et processerunt rami, id est apostoli. Sicut ergo radix bona bonum succum diffundit per ramos [Col. 0462B] ubi sunt fructus boni saporis, ita apostoli, qui originem duxerunt a sanctis patribus et eorum fidem imitati sunt, sancti et boni fuerunt. Jam superius in hac Epistola alteram massam posuerat, qua significatur mortalitas et peccatum Adae, et ex qua fiunt quaedam vasa in honorem per misericordiam gratiae Dei: quaedam vero justo Dei judicio in contumeliam. Hic vero massa in bono accipitur. Potest et per radicem intelligi Christus, per ramos autem apostoli aliique credentes: quia, sicut a radice emittitur succus in ramos ut vivant, ita et in Christo vivunt omnes credentes, ab illo omne bonum accipientes, cujus et membra sunt.

Quod si aliqui ex ramis fracti sunt in infidelitate [Col. 0462C] remanendo, tu autem cum oleaster esses, totus scilicet paganus, insertus es in illis, id est in locum illorum successisti, et socius factus es radicis, id est fidei sanctorum patrum, et pinguedinis olivae, gratiae videlicet sancti Spiritus: noli gloriari neque extolli adversus ramos in infidelitate manentes. Nam illi sancti patres Spiritum sanctum habuerunt; unde et uncti Dei appelabantur, sicut est illud: Nolite tangere christos meos (Psal. CIV), quod de Abraham, Isaac et caeteris intelligendum est. Aliter: per radicem iterum alio modo possumus intelligere Christum, ut sit sensus: Socius radicis, id est Christi, et pinguedinis olivae, gratiae videlicet Spiritus sancti, factus es, ne extollaris in superbiam, ne amittas gratiam quae data est tibi. Gentiles alloquitur Apostolus, [Col. 0462D] et loquitur omnibus quasi uni. Ramos fractos (ut diximus) appellat Judaeos in infidelitate manentes, qui a radice, id est a fide patriarcharum vel a Christo recesserunt: oleastrum autem gentiles qui infru ctuosi ante Domini adventum erant, agrestem vitam ducentes, et est sensus: O gentilis, si vides aliquos Judaeorum a gratia Christi alienos exsistere, et a fide patriarcharum, et te in locum illorum esse, sociumque factum fidei patrum, et Christi, atque gratiae Spiritus sancti, noli despicere illos, neque extollaris, ne forte amittas gratiam quae data est tibi gratis. Quod si gloriaris contra eos qui lapsi sunt, attende quia non tu radicem portas, sed radix te. Quasi diceret: Si vis extolli, audi unde humilieris: non portas [Col. 0463A] tu radicem, id est nihil patribus sanctis, qui te praecesserunt; sed radix te portat, quia eorum fide salvaris; tu enim accepisti ab eis, illi non acceperunt a te. Aliter: Non portas radicem, id est Christum, cui nihil ex tuo tribuis; sed ipse te portat a quo habes quidquid boni habes, et insuper ab illo habes esse.

Dices ergo mihi, o gentilis: fracti sunt rami, increduli scilicet Judaei abjecti sunt, ut ego gentilis inserar in locum illorum. Bene, subaudis dicis, quia ita est, sed attende quid sequitur: propter incredulitatem fracti sunt rami; quia noluerunt Judaei in Christum credere, lapsi sunt in mortem damnationis, fracti a gratia Dei: tu autem fide Christi stas, non tuis meritis. Ideoque noli gloriari; noli [Col. 0463B] altum sapere, id est noli superbire, sed time cadere: Dei enim beneficium est, quod vocatus es, non tuum meritum. Juxta quod idem egregius praedicator alias dicit: Gratia salvi facti estis, et hoc non ex vobis; Dei enim donum est, non ex operibus, ut ne quis glorietur (Ephes. II).

Si enim Deus naturalibus ramis non pepercit, ne forte nec tibi parcat. Naturales ramos appellat Judaeos, qui ex sanctis patribus et Deo dilectis originem traxerunt, et est sensus: O gentilis, considera quia si Deus Judaeis non pepercit, qui a sanctis patribus originem duxerunt, et ex quorum gente ipse carnem assumpsit, multo magis nec tibi parcet, si a fide Dei recesseris, qui oleaster eras, vel si in superbiae fastu te elevaveris despiciendo Judaeum.

[Col. 0463C] Vide ergo bonitatem et severitatem Dei. Severus judex dicitur qui in nullam partem suum judicium flectit, sed per rectitudinem incedit. Severitas vero dicitur judicium, quo nulli adulatur, sed juste omne judicat. Bonitas autem, pietas gratiae et misericordiae qua bona praestantur hominibus, in eos quidem Judaeos qui ceciderunt, severitatem, id est justissimum judicium, exercuit: in te autem bonitatem Dei, hoc est gratiam pietatis, monstrabit, si permanseris in bonitate, id est in fide recta: alioquin et tu excideris, id est, si a fide recesseris, penitus peribis. Distat autem inter frangi et excidi, quia fractus ramus potest utcunque arbori suae resolidari, excisus nullatenus. Et notandum quia Judaeos [Col. 0463D] dixit fractos, qui praedicante Elia et Enoch, solidabuntur in fide Christi: gentiles autem, si a fide Christi recesserint, penitus abscindendos a gratia Dei, ac deinde perdendos; unde sequitur:

Sed et illi, subaudis Judaei, si non permanserint in incredulitate, inserentur fidei Christi et fidei patriarcharum; potens est enim Deus iterum inserere illos fidei Christi.

Nam si tu ex naturali praecisus es oleastro, et contra naturam insertus es in bonam olivam, quanto magis hi qui secundum naturam inserentur suae olivae. Gentilem alloquitur superbientem contra ramos qui fracti sunt, et qui gloriatur quasi suis meritis meruerit salvari, et dicit: Si tu, o gentilis, per [Col. 0464A] gratiam Dei separatus es a paganismo, et ab his qui ab exordio sui diversis erroribus a Deo sunt separati, et contra consuetudinem insertus es in bonam olivam, hoc est in fidem praecedentium patrum, qui pinguedinem sancti Spiritus habuerunt, quanto magis Judaei secundum naturam inserentur suae olivae, fidei videlicet patrum suorum. Quod dicit contra naturam insertum esse ramum oleastri in olivam, more humano loquitur, quia naturale est ut surculum bonae arboris inseramus in trunco malae, non surculum malae in bono trunco, et hoc insertio dicitur. Deus autem, conditor et creator omnium rerum et naturarum, nihil contra naturam facit.

Nolo enim vos ignorare, fratres, mysterium hoc. Mysterium est res occulta, et secretum aliquod in se [Col. 0464B] continens. Alloquitur ergo gentiles credentes ut consisterent qua de causa salvi facti sint, suis meritis, an gratia Dei, et Judaei abjecti, et dicit: Occultum et secretum Dei judicium, quantum homo penetrare potest, nolo vos lateat, quare Judaeos quondam populum peculiarem abjecerit, et gentes peccatrices per fidem sibi copulaverit, et cujus rei gratia hoc admonuerit perpendere, subinfert et dicit: ut non sitis vobis ipsis sapientes, id est ut non superbiatis, dicentes vos propriis meritis fore salvatos, ac per hoc alios despiciatis. Sibi enim sapiens dicitur, qui donum quod habet, non Dei gratiae, sed suis meritis et studio deputat; qui autem secundum Deum sapiens est, in beneficiis Dei non insultat abjectis, sed cum timore gratias agit misericordiae [Col. 0464C] largitoris. Aliter: sibi fit sapiens qui quemlibet peccatorem despicit, cum potius ex consideratione peccatoris humiliari conveniat: quia omnes sumus unius naturae, licet non ejusdem gratiae. Ipse ergo Apostolus demonstrabit de quo mysterio loquitur: quia caecitas ex parte contigit in Israel. Recte dicit, ex parte contigit caecitas, et non ex toto, quia reliquiae ceciderunt. Caecitas vero contigit in Israel non corporis, quae fit amisso lumine oculorum, sed cordis, quae fit tenebris infidelitatis. In his ergo dictis Apostoli, quod mysterium sit in lapsu Judaeorum dicimus, sed ex qua profunditate consilii De veniat cum ipso Paulo ignoramus: etsi ipse sciebat, non tamen manifestavit. Dicit enim: quia caecitas ex parte contigit in Israel: donec plenitudo gentium [Col. 0464D] intraret; et sic omnis Israel salvus fieret. Plenitudinem autem gentium, non conversionem omnium accipimus; sed multitudinem earum quae aut jam divina praedestinatione collecta est, aut in futuro colligetur. Plenitudo vero haec non ad numerum cunctorum pertinet, sed ad numerum a Deo praefinitum. Corruerunt itaque Judaei ut surgerent gentes. Quis hoc mysterium valet penetrare? cur Deus multitudinem gentium spreverit pene ab exordio mundi, a tempore scilicet quo confusum est labium universae terrae; et Judaeos tantum sibi peculiares fecerit, qui per lineam Heber descenderunt; iterumque gentes in suo adventu collegerit, et Judaeos in fine mundi recipiendos abjecerit? Quis, inquam, [Col. 0465A] tam subtilem dispositionem divinam investigare sufficiet?

Veniet ex Sion qui eripiat et avertat impietatem a Jacob. Sion ipsa est Hierusalem, de qua Micheas ait: De Sion exibit lex, et Verbum Domini de Hierusalem (Mich. IV). Salvator etenim, nascendo ex plebe Israelitica, juxta quod Isaias olim propheta cecinerat, dicens: Ecce virgo concipiet, et pariet filium (Isa. VII), veniet de Sion, sive de Hierusalem. Ponendo vero membra sua in cruce, propriumque sanguinem fundendo, et lavacrum baptismatis dando, eripuit tam gentes quam et illas reliquias quae ex Israel crediderunt, quod ante nemo facere praevalebat, avertit nihilominus impietates a Jacob, ab his videlicet qui crediderunt ex Judaeis in primo [Col. 0465B] adventu illius; avertet quoque pleniter et ab his qui, suscepta gentium multitudine, convertentur et salvabuntur, sicut scriptum est: Ipse redimet Israel ex omnibus iniquitatibus suis (Psal. CXXIX); et cum plenitudo gentium intraverit, tunc omnis Israel salvus fiet.

Et hoc illis a me testamentum, subaudis dabitur, sive complebitur, per quod aliquando promissio designatur et Evangelium. Et potest hic utrumque intelligi; promissio videlicet regni coelorum, et Evangelium in quo ipsa promissio continetur, dicente Domino: Poenitentiam agite, appropinquabit regnum coelorum (Matth. IV). De hoc testamento dictum est per prophetam: Feriam, inquit, cum eis pactum novum, et testamentum novum scribam in cordibus [Col. 0465C] eorum. Sequitur: Cum abstulero peccata eorum. His verbis demonstrat quod, licet quorumdam credentium ex eis peccata sint ablata, in fine tamen saeculi per baptismi gratiam plenius auferentur.

Secundum Evangelium quidem inimici Dei propter vos. Non ait secundum legem, quam pro viribus suis Judaei aemulabantur, sed secundum Evangelium quod ipsi contemnebant, ubi narratur qualiter Dominum morti tradiderint. Ergo quantum attinet ad Evangelium, quod Judaei non recipiunt, inimici sunt Christi et ejusdem Evangelii. Hanc inimicitiam idcirco Judaei incurrerunt, ut gentes credere possent; et hoc est quod dicit. Propter vos, o gentiles, ut vos crederetis, inimici Dei facti sunt Judaei secundum Evangelium, id est secundum quod Evangelium loquitur. [Col. 0465D] Siquidem in Evangelio refertur qualiter impii Judaei peregerunt necem Christi, propter quam incurrerunt inimicitiam Dei, quod quia in infidelitate permanserunt. Secundum autem electionem, charissimi propter patres. Non sic intelligendum est et qui appellantur inimici Dei, ipsi sint et charissimi, praesertim cum Judaei una gens sint, quae dividitur in credentes et non credentes. Igitur Judaei alieni a fide Christi inimici sunt Dei: charissimi vero illi, qui per electionem, sive praedestinationem Dei, sunt justificati: de qua dicitur: Qui elegit nos in ipso ante mundi constitutionem, ut essemus sancti et immaculati (Ephes. I): qui propter patres, id est Abraham et caeteros, charissimi nuncupantur, quoniam [Col. 0466A] exemplar justitiae et fidei praecedentium patrum illi qui credunt veraciter tenent.

Sine poenitentia enim sunt dona et vocatio Dei. Poenitentia enim pro mutatione accipitur nonnunquam in sacra Scriptura, sicut habes Domino dicente ad Samuelem: Poenitet me regem fecisse Saul super Israel: unge filium Isai (I Reg. XIV, XVI). Dum praecipit ungi filium Isai, ostendit se immutare dispositionem facti sui, ideoque dicit: Poenitet me. Et alibi: Juravit Dominus, et non poenitebit eum (Psal. CVI), id est, non mutabitur voluntas ejus. Verum quod dicit dona et vocatio Dei, intelligitur ordine praepostero. Primum enim vocat Deus ad fidem suam secundum electionem gratiae, postmodum vero confert dona Spiritus sancti et praemia vitae; igitur sine [Col. 0466B] mutatione sunt dona et vocatio Dei in his de quibus supra lectum est: Quos praedestinavit, hos et vocavit (Rom. VIII), non in his de quibus dicitur: Multi sunt vocati, sed pauci electi (Matth. XX). Aliter: sine poenitentia sunt dona et vocatio Dei in illis qui ad fidem Dei veniunt. Verbi gratia: vocatur quis ex paganismo, baptizatur, et ab omni reatu absolvitur: quid boni fecit ut vocaretur, et ut donum remissionis omnium culparum consequeretur? Neque enim jejunavit: neque in eleemosynis, vel annorum computatione in poenitentia culpas delevit. Dicamus et apertius: nascitur quis cum originali peccato; addit deinceps multa actualia: si crediderit, vocatus est; baptizatus, statim ab hac vita subtrahitur; accipit dona perennis vitae: ecce dona [Col. 0466C] et vocatio Dei sine poenitentia.

Sicut enim et vos aliquando non credidistis Deo, nunc autem misericordiam consecuti estis propter illorum incredulitatem; ita et isti nunc non crediderunt in vestram misericordiam, ut et ipsi misericordiam consequantur. Misericordiam appellat isto in loco Apostolus fidem, gratiam baptismatis, remissionem peccatorum, et donum Spiritus sancti, pariterque reconciliationem, qua reconciliati sunt gentiles Deo: et insuper quidquid boni post Domini adventum gratis a Deo perceperunt, ostendens quia sicut gentiles in primo Domini adventu misericordiam Dei sunt consecuti, ita et Judaei consequentur, appropinquante secundo adventu, per praedicationem Eliae et Enoch: juxta quod idem egregius praedicator [Col. 0466D] alias loquitur, dicens: Cum plenitudo gentium intraverit, tunc omnis Israel salvus fiet. Sicut vos, inquit, vos gentiles, aliquando non credidistis Deo, nunc autem in Domini adventum per praedicationem apostolorum misericordiam omnipotentis Dei consecuti estis propter Judaeorum incredulitatem, in quorum loco credendo subintrastis; ita et ipsi Judaei nunc non crediderunt in vestram misericordiam, quae vobis a Deo data est, id est in isto tempore quando vos misericordiam consecuti estis, vel in vestra misericordia dicit, hoc est, ut vos misericordiam consequi potuissetis. Casus etenim illorum, salus fuit gentium. Poterat aliquis dicere: Quare non crediderunt Judaei in primo Domini adventu? [Col. 0467A] Ad haec Apostolus: Ut gentes, inquit, misericordiam consequerentur, et ipsi postmodum in fine saeculi consequantur, si enim in primo Domini adventu credidissent, ex legis operibus se justificatos putarent; in fine vero saeculi cum crediderent, misericordiam consecutos se non dubitabunt. Unde subdit:

Conclusit Deus omnia, id est omnium hominum genera, in incredulitate, id est concludi permisit intra incredulitatem, ut omnium misereatur. Conclusos esse ostendit tam Judaeos quam gentiles sub peccato incredulitatis; Judaeos quidem legem naturalem et scriptam destruendo, gentiles vero naturalem legem calcando. Sed ut clarior fieret ejus gratia qua dimittuntur peccata his ita conclusis, [Col. 0467B] placuit ei tunc abolendis peccatis hominum, sacramentum remissionis afferre quando nemo poterat de suis meritis gloriari. Increduli siquidem fuerunt gentiles, sed misericordiam Dei ab eo vocati, consecuti sunt. Sunt modo et Judaei increduli, sed miserebitur eorum. Quare tamen multitudinem gentium tanto tempore abjecerit Deus, Judaeos vero dilexerit, et postmodum in adventu suo gentibus ad se collectis Judaeos abjecerit? solus ipse novit qui conspicit omnia. Considerans Apostolus tantas esse divitias bonitatis Dei, et tantum opus divinae sapientiae, cum non potuisset hoc comprehendere, subito in interioribus oculis cordis, stupore simul atque pavore perculsus, exclamavit et dixit:

O altitudo divitiarum sapientiae et scientiae Dei! [Col. 0467C] Altitudo, sublimitatem et profunditatem significat; sapientia accipitur in divinis rebus, scientia in humanis: sublimis ergo et profunda est abundantia sapientiae divinarum humanarumque rerum apud Deum, qui solus sicuti sunt omnia intuetur, et ad cujus notitiam omnis sensus noster retunditur. Quam incomprehensibilia sunt judicia ejus! quibus angelos et homines judicat, seu Judaeos atque gentiles, ex quibus nunc istos elegit, nunc illos abjecit: et quam investigabiles viae ejus! quibus a gentibus ad Judaeos, et a Judaeis ad gentes transiit, et quibus iterum a gentibus ad Judaeos transiturus est; vel per vias, possumus accipere actiones Dei quibus omnia operatus est, quae utique investigabiles sunt.

[Col. 0467D] Quis enim cognovit sensum Domini? id est intellectus ejus profunditatem quis penetravit? aut quis consiliarius ejus fuit? Patris consiliarius unigenitus Filius ejus est qui et Angelus magni consilii appellatur sed ex hominibus et angelis nullus ejus fuit consiliarius. Aut quis prior dedit illi, subaudis fidem suam aut aliquod bonum opus, antequam ab ejus gratia praeveniretur, et retribuetur ei? merces a Domino, ex hoc quod fidem suam prior ei dedit. Quidam voluerunt contra hoc intelligere centurionem Cornelium, bonis suis meritis exigentibus, a Deo accepisse fidem quasi causa remunerationis, propter eleemosynas scilicet et orationes quibus instabat. Qui idcirco ignoranter locuti sunt, quoniam a [Col. 0468A] fide venitur ad bona opera agenda, non ab operibus ad fidem: nisi enim Cornelius fidem primum habuisset, praeventus ab inspiratione divina, nequaquam bona opera habuisset. Sed, sicut beatus Gregorius dicit, praeventus est a Deo ut haberet fidem unius Deitatis, non tamen in Trinitatem personarum in Deo esse cognovit, quoadusque Petrus ad eum est missus. Unusquisque autem Deo fidem et opera sua tribuit, quando ejus gratia praeventus credit in eum, et bona opera exercendo studet voluntati ejus placere. Quoniam ex ipso, id est ex parte sunt omnia, quia ab ipso originem sumpserunt; et per ipsum, id est per Filium, sunt omnia, quia per illum omnia facta sunt; et in ipso, id est in Spiritu sancto, sunt omnia, quia in illo consistunt: ecce Trinitas personarum. Quod [Col. 0468B] vero subdit: Ipsi gloria, trium personarum una et singularis substantia declaratur, sicut et Isaias etiam dicit se audisse dicere Seraphim: Sanctus, sanctus, sanctus Dominus Deus sabaoth (Isa. VI). Ter dicit de personis sanctus, et una tantummodo vice de majestate Dominus. Similiter et Psalmista: Benedicat nos Deus Pater, benedicat Deus Filius, benedicat nos Deus Spiritus sanctus, et metuant eum omnes fines terrae (Psal. LXVI); quod vero ait, ex ipso Deo Patre sunt omnia, attendendum est, quod non dixit de ipso, aliud est enim ex ipso, aliud de ipso. Omne enim quod est ex ipso non est de ipso; sed quod est de ipso, hoc utique et ex ipso. Verbi gratia: Filius ex Patre est, quia ab illo originem accepit, et de ipso, quia de ejus substantia est. Domus vero quae aedificatur [Col. 0468C] ex lignis vel lapidibus, ex ipso homine est a quo fit. et a quo originem habet; sed non est de ipso, id est de ejus substantia. Deus igitur creator omnium, spiritus est invisibilis atque immutabilis; creatura vero omnis mutabilis est. Ergo non de immutabili substantia ejus creata sunt omnia, sed ab immutabili Deitate cuncta sunt ex nihilo facta: ac propterea ex ipso Patre sunt, qui ab illo originem ducunt.



CAPUT XII.

Obsecro itaque vos, fratres, per misericordiam Dei, ut exhibeatis corpora vestra hostiam viventem, sanctam, Deo placentem, rationabile obsequium vestrum. Quia supra dixerat Apostolus, conclusit Deus omnia in [Col. 0468D] incredulitate, ut omnium misereatur, ostendens quod sive Judaei credentes, sive gentiles, non suis meritis, sed misericordia et gratia Dei salvati sunt; obsecrat eos modo, et omnes credentes per eamdem misericordiam, qua redempti sunt sanguine Christi, et tempore baptismatis ab omnibus sordibus abluti, ut exhibeant corpora sua hostiam viventem, et dicit: Obsecro vos per misericordiam Dei; ac si diceret: Non per potentiam magisterialem vobis impero, qua sum vester magister et apostolus, sed obsecro et deprecor quasi socius, quapropter et fratres eos appellat, non carne, sed fide, recolens illud quod Salvator fidelibus dixit: Omnes vos fratres estis, quia unus est Pater vester, qui est in caelis (Matth. [Col. 0469A] XXIII). Hoc inquit: Obsecro per misericordiam Dei, qua salvati estis, ut exhibeatis corpora vestra hostiam viventem, quod erant apud Romanos Judaei credentes qui victimas et hostias legales Deo Hierosolymis in templo obtulerant: hos hortatur ut jam non boves, non hircos, non arietes, sed semetipsos hostias Deo spiritales immolent. Siquidem quando ista scribebat Apostolus, adhuc templum Hierosolymis stabat, et necdum erat subversum a Romanis. Hostia igitur et immolatur et viva est, quando homo ab hac vita non deficit, et carnalibus vitiis se occidit, mortificando membra sua cum peccatis et concupiscentiis. Verbi gratia: fuit superbus, efficitur humilis; fuit luxuriosus, efficitur castus; fuit gulosus, efficitur temperatus, appetitor parcimoniae [Col. 0469B] existens, omnisque frugalitatis. Sic vivit homo virtutibus, et moritur vitiis. Hostiae appellabantur in Veteri Testamento animalia, quae adducebantur ad ostium domus Domini, ibique sacerdotibus tradebantur; victimae vero dicebantur a vinciendo, eo quod funibus et restibus vincta animalia ad sacrificium adducebantur. Quantum vero ad paganorum pertinet ritum, hostia dicebatur sacrificium quod offerebatur idolis, quando contra hostes dimicandum erat: victima vero dicebatur sacrificium, quod, victoria potita, diis pro gratiarum actione offerebatur. Sanctam: corpora nostra fieri debent hostia sancta, quia templum sunt Spiritus sancti, juxta quod dicitur alibi: Templum Dei sanctum est, quod estis vos (I Cor. III). Et rursus: Nescitis quia membra [Col. 0469C] vestra templum sunt Spiritus sancti? (I Cor. VI.) Oportet ergo sancta esse corpora, quae Dei sunt habitacula. Deo placentem, id est a vitiis et peccatis separatam, quia qui vitiis se subtrahit et virtutibus imbuitur, Deo utique placet. Rationabile sit obsequium vestrum. Obsequium proprie dicitur obedientia, ab eo verbo quod est obsequor, sed hic ab Apostolo pro cultu divinae religionis ponitur, quod olim apud Judaeos quodammodo irrationabile fuit, quando putabant invisibili et incorporeo Deo per corporales victimas et sanguinolentas se posse placere, et a peccatis mundari. Neque enim ad rationem pertinet ut rationabilis creatura, quae est homo, irrationabilia pro se offerat. Itaque rationabilis cultus est ut Deo, qui est spiritus, mens hominis offeratur, mortificata [Col. 0469D] a vitiis. Quandocunque enim vitia carnis et recidiva peccata in nobis mortificamus, virtutibusque pollemus, hostia viva atque rationabilis efficimur. Sed fortasse quaerit aliquis: Quare Deus omnipotens legales hostias victimasque sibi praeceperit offerri, si ipse per illa sacrificia offerentibus placabilis non reddebatur, adeo ut peccata eis indulgeret? Cui respondendum est, ob duas praecipue causas hoc a Deo praeceptum esse: vel quia proni erant animi Judaeorum ad idola colenda, atque ideo tolerabilius erat Deo a se creata sibi offerri quam daemonibus, vel quia verum sacrificium futurum erat in mundo, Dominus videlicet Jesus Christus, qui sua immolatione abstulit peccatum mundi, quod omnino dignum erat ut [Col. 0470A] haberet figurativa sacrificia longe antequam veniret, ut per illa typica facilius perveniret ad istud verum. Sive etiam tertia causa mysterii fuit, ut illa offerrentur sacrificia typica, quatenus istud sacrificium praefiguraretur quod quotidie in Ecclesia pro salute fidelium offertur.

Et nolite conformari huic saeculo. Per saeculum hic non debemus intelligere praesentem vitam, quae semper annis, temporibus, diebus, noctibus, horis, atque momentis volvitur, sed homines per carnalem conversationem saeculo deditos, paganos videlicet, Judaeos, haereticos, falsosque Christianos, quibus non debemus assimilari et consociari, ne eorum vitiis inquinemur et nostris. Nolite, inquit, conformari huic saeculo, id est, nolite similes fieri amatoribus [Col. 0470B] hujus saeculi, qui virtutes despiciunt, et vitia sectantur; sed reformamini in novitate sensus vestri, per studium lectionis et meditationis Veteris Testamenti et Novi. Quotidie sensus noster et intellectus innovatur et reformatur dum proficimus, et magis ac magis in sapientia crescimus, ea de Deo intelligendo quae antea ignorabamus. Reformatur etiam in novitate sensus noster, dum proficit in nobis opus bonum, quia quanto intellectus in effectum operibus vertitur, tanto amplius innovatur. Dicamus apertius: erat quis in littera legis positus, non penetrabat interiora: transiit ad Evangelium: didicit quod lex spiritaliter debeat intelligi, atque ita reformatus est in novitate sensus sui, dum amissis tenebris carnalis intelligentiae ad fructum transiit spiritalis allegoriae. [Col. 0470C] Sic intelligendum et de his qui, spretis vitiis, ad virtutes transeunt, et dum proficiunt de virtute in virtutem, quotidie innovantur: ut probetis quae sit voluntas Dei: qui sacras Scripturas saeculo legit, ille invenit quae sit voluntas Dei, id est quid Deo placeat, quidve displiceat, vel quomodo voluntas ejus impleri possit. In omnibus etenim actionibus nostris debemus perpendere utrum Deo accepta sint opera quae agimus annon: bona, et beneplacens, et perfecta. Bona voluntas Dei est quia bona desiderat semper; beneplacens, quia omnia bona placita sunt ei; perfecta, quia nihil duplicitatis placet ei, sed ea quae sincero animo fiunt. Aliter: bona in fide, beneplacens in spe futurorum bonorum, perfecta in charitate, id est in Dei dilectione et proximi. Haec enim [Col. 0470D] tria voluntatem Dei perficiunt. Sive aliter: bona voluntas Dei est in conjugatis, beneplacens in viduis, perfecta in virginibus. Hi tres ordines, si secundum voluntatem Dei et virtutum tramitem processerint, praemiis voluntatis Dei donabuntur.

Dico enim per gratiam quae data est mihi, omnibus qui sunt inter vos: Non plus sapere quam oportet sapere, sed sapere ad sobrietatem. Gratiam in hoc loco, secundum beatum Ambrosium, sapientiam debemus accipere, quae Paulo gratis data est sine suis meritis in scientia Veteris et Novi Testamenti, et in linguis omnium gentium. Dicit enim beatus Augustinus in quodam sermone suo: Divinitus ita procuratum esse Apostolo, ut quia omnibus gentibus erat praedicaturus, [Col. 0471A] majorem sapientiam prae omnibus apostolis haberet, ut omnibus philosophis gentium et simplicibus esset sufficiens. Unde et Petrus in Epistola sua laudat illum, dicens: Sicut, inquit, frater noster Paulus praedicat in omnibus ecclesiis secundum sapientiam sibi a Deo datam (II Petr. III). Quod autem dicit, omnibus qui sunt inter vos, simpliciter et potest intelligi, ut dicatur: Omnibus dico qui sunt inter vos, et altiori intellectu, ut illos alloquatur qui per fidem Deo adhaerebant qui semper habet esse, Deus enim solus est quia ipse substantialiter habet esse, sicut ad Moysen dicit (Exod. III): Ego sum qui sum, et Ego sum Deus Abraham, etc. Quicunque ergo illi adhaerent, illi sunt, sicut et qui non adhaerent, non sunt: ergo qui sunt dicit, id est qui per fidem quae per [Col. 0471B] dilectionem operatur Deo copulantur. Et quid dico? Hoc utique dico et praecipio, non plus sapere quam oportet sapere, id est non superbire. Hoc dicit contra gentiles tumentes, qui insultabant Judaeis tanquam ramis fractis. Plus enim quam oportet sapit, qui propter alterius miseriam se extollit, cum potius humiliari debeat, ne et ipse cadat. Dicendum et propter eos qui, sanam doctrinam non sectantes, quaedam falsitatis dogmata componunt, quibus simplicium animos corrumpunt, non plus sapere quam oportet sapere. Oportet denique ut viam praecedentium doctorum imitetur et ingenium praesentium magistrorum, adimplens quod dicit Sapientia: Ne transgrediaris terminos quos posuerunt patres tui (Prov. XXII), sed sapere ad sobrietatem, id est ad [Col. 0471C] temperantiam. Sobrie namque sapit, qui agnoscit quid ipse sit, et sicut coram Deo in Christo loquitur. Hoc praeceptum trangressi sunt omnes haeretici. Et unicuique, subaudis, dico sic debere sapere, sicut Deus divisit mensuram fidei; in fide namque mensura est, quantum ad nostram capacitatem attinet, quia alius plus, alius minus crodit. Majorem enim fidem habuerunt apostoli montes transferendo, quam nos habeamus. Sive intelligitur haec mensura in donis fidei quia habentibus fidem, alii datur sermo sapientiae, alii sermo scientiae (I Cor. XII), etc. Et hujusmodi mensura secundum rationem fidei datur, quoniam non nisi fidem tenentibus tribuitur. Intelligitur et fidem ministeriis ecclesiasticis, quae secundum modum suum debent peragi, et non ultra licitum [Col. 0471D] usurpari. Verbi gratia: Presbyter es, non usurpes episcopi ministerium; diaconus es, noli tibi vindicare aliquid ex officio presbyteri. Sic de caeteris ministeriis et gradibus intelligendum est.

Sicut enim membra multa habemus in uno corpore, omnia autem membra non eumdem actum habent, ita multi unum corpus sumus in Christo. Sicut in uno corpore multa membra unum corpus faciunt, ita multitudo fidelium conjuncta per fidem et dilectionem capiti suo, quod est Christus, unum corpus sumus cum illo. Verum membra corporis nostri propria habent officia, ut oculi videndi, aures audiendi, et reliqua similiter. Et sicut unum membrum alterius membri non usurpat officium, sic unusquisque [Col. 0472A] nostrum non debet invadere alterius ministerium. Et tamen sicut oculi vident toto corpori, et aures audiunt, et os loquitur, et manus cooperantur suo corpori, sic debent agere et spiritalia membra Ecclesiae. Oculi sunt qui aliis ministrant spiritale lumen sicut doctores: aures, boni auditores, qui verba magistrorum humiliter audiunt; nares, qui scientiam discernendi inter fetores vitiorum et odores virtutum obtinent; os, qui alios erudiunt; manus, qui aliis ministrant necessaria sicut sunt eleemosynarii boni; pedes, qui pro sanguine innoxio liberando, et ad infirmos visitandos currunt. Haec sibi invicem prospicere et ministrare debent. Quapropter et infert Apostolus: singuli autem alter alterius membra; quia unusquisque juxta gratiam sibi divinitus [Col. 0472B] collatam alios juvare debet, ut sint sibi invicem membra, et in spiritalibus, et in temporalibus.

Habentes autem donationes secundum gratiam, quae data est nobis, differentes. In hoc loco defectus dictionis est, quapropter necesse est ut subaudiatur aliquid ad completionem sensus. Dicatur itaque hoc modo: Sumus igitur nos habentes donationes secundum gratiam quae data est nobis a Deo, differentes et ab invicem distantes, sicut et membra corporis. Verbi gratia: oculus non est auris, nec auris oculus: sic sunt in Ecclesia qui sunt oculi, et non sunt aures, sunt aures et non sunt oculi: sunt doctores, sunt auditores, sunt eleemosynarii, et caeteri ordines in quibus divisa est gratia. Gratia dicitur [Col. 0472C] gratis data, et quidquid habent fideles donorum et donationum gratia Dei est, quia sine suis meritis illud perceperunt: sive prophetiam, subaudis quis habet: sive rationem fidei habet illam, quia fides hoc promeruit. Si enim non credidissemus, prophetiae spiritum nequaquam accepissemus. Legitur (Act. XI) Agabus prophetasse post Domini ascensionem, et quatuor filiae Philippi. Ipsi etiam apostoli prophetae fuerunt, quia futura praemia electorum et poenas reproborum praedicabant suis auditoribus. Alio modo, prophetiam hic pro doctrina possumus accipere, ut sit sensus: sive prophetiam, id est doctrinam, quis habet secundum rationem fidei, dispenset illam, nec plus sapiat quam oportet sapere. Rationem autem fidei, veritatem catholicae fidei, dicit, [Col. 0472D] secundum quam debet quilibet doctor dispensare praedicationem suam, ne forte a veritate deviet: sive ministerium, subaudis quis habet, in ministrando, non plus sapiat quam oportet sapere. In ministerio etenim gratis a Deo sibi collato, nemo superbire debet, id est non plus sapere quam oportet sapere. Habes quod ministres pauperibus et orphanis, noli superbire, quia gratis tibi a Deo datum est. Potest et de ministerio ecclesiastico intelligi, de quo nemo debet superbire, licet sit episcopus, licet presbyter, aut pater monasterii constitutus, sed magis debet se humiliare, attendens illud quod dicitur (Luc. XIV): Omnis quise humiliat, exaltabitur, et quanto magnus es, humilia te in omnibus: sive qui docet in doctrina, [Col. 0473A] subaudis quae illi a Deo gratis data est, non debet plus sapere quam oportet sapere. Haec autem doctrina in Veteri et Novo Testamento intelligitur.

Qui exhortatur, in exhortando, subaudis non debet plus sapere quam oportet sapere, quia non oportet inde superbire. Hoc autem animadvertendum, hucusque subaudiendum esse a superioribus hujus Epistolae: Non plus sapere quam oportet sapere. Exhortatio est species praedicationis et doctrinae, et maxime ad dolentem et desperantem respicit. Verbi gratia: Sunt multi doctores qui sapientia divinarum Scripturarum pollentes pariterque eloquentia verborum florentes, tota die alloquuntur populum, disputantes de rectitudine fidei, de appetitu virtutum, [Col. 0473B] et exsecratione vitiorum, de felicitate perpetui regni, et perditione inferni: et protelato sermone pene usque ad solis occubitum, exemplum consolationis lapsis minime proferunt. Interim vero dum audit aliquis ex circumstantibus poenas inferni, quae ab illis minantur his qui criminalibus delictis tenentur obnoxii, et recolit se aliquod facinus gravissimum perpetrasse, homicidium videlicet, adulterium, aut aliquid horum: ob immanitatem sceleris sui tristitia desperationis perfunditur, quia non audivit verbum consolationis a praedicatoribus; quem si invenerit quilibet simplex praedicator, statim percontando perquiri ab eo cujus rei causa tristetur, moestusque incedat: et comperta causa consolatur illum verbis simplicibus, quibus [Col. 0473C] valet, simulque hortatur ne desperet de venia salutis, dans pariter exempla consolatoria, ac dicens: Quid in desperationis malum laberis? Considera (si mavis) misericordias Domini quantae sint, de quibus Psalmista dicit: Misericordia Domini super omnia opera ejus. Nunquid David non erat rex et propheta, quando simul patravit adulterium cum homicidio? et tamen veniam meruit. Nunquid Petrus postquam electus est a Domino, non negavit illum ter dicens: Non novi illum (Matth. XXVI)? et tamen pius Dominus postea praefecit illum Ecclesiae suae. Nunquid et latro non meruit audire: Hodie mecum eris in paradiso (Luc. XXV)? Talibus verbis exhortaturus illum alloquens qui in desperationem ruerat, in spem veniae sistit. Ecce quomodo exhortatio species [Col. 0473D] est praedicationis. Qui tribuit in simplicitate, id est, qui eleemosynam pauperibus largitur, et doctrinam inscio, ideo faciat, ut Deo et non hominibus placeat, et est subaudiendum: Ita qui tribuit, in simplicitate tribuat. Qui praeest in sollicitudine, subaudis debet praeesse, ut sibi commissos non negligat. Haec sollicitudo, id est magna cura, circa animas maxime debet esse. Qui miseretur, subaudis pauperis, cibum esurienti porrigendo, et potum sitienti, vestimentum algenti, et testum vaganti, in hilaritate et gaudio mentis hoc faciat, quia hilarem datorem diligit Deus. Cum gaudio etenim mentis eleemosyna danda est, et misericordia praestanda. Securus sit de mercede qui huic operi insistit, quia [Col. 0474A] qui parva tribuit ac temporalia, recepturus est maxima praemia et aeterna; quoniam eleemosyna quae pauperi largitur in terra, a Domino recipitur in coelo, sicut beatus Ambrosius dicit: Ipse idemque dicturus est electis in die judicii: Quandiu uni ex his minimis meis fecistis, mihi fecistis (Matth. XXV). At qui de mercede aeternae retributionis dubitat, in hilaritate cordis eleemosynas non erogat. Non enim prodest quod porrigit, quia et hic amittit quod tribuit, et in futuro praemium vel mercedem non recipiet.

Dilectio sine simulatione, subaudis adimplenda est. Omnis dilectio quae secundum Deum non est, et pro Dei amore non agitur, simulatio et fictio vocanda est. Ideoque qui fratrem diligere dicitur, si [Col. 0474B] non correxit cum eum errare viderit, simulatam charitatem erga proximum habere convincitur. Odientes malum, id est diabolum et membra illius, atque omne peccatum sitis odientes. Notandum autem, odium hic in bonam partem accipiendum, quoniam est et odium malum quo odimus fratrem nostrum; adhaerentes bono, id est Deo, qui est summum bonum, et membris ejus atque justitiae, omnibusque virtutibus; charitate fraternitatis invicem diligentes, id est cum charitate fraternitatis sitis vos alterutrum diligentes, quia unus est Pater vester, qui in coelis est. Omnes enim qui unam fidem habent et uno baptismate sunt abluti, ita se invicem diligere secundum Deum debent, veluti fratres ex uno matris utero egressi; honore invicem praevenientes, [Col. 0474C] id est: invicem honorem vobis impendite, praelati subjectis, subjecti praelatis, quia humilitatis virtus, etiam ethnicis placet.

Sollicitudine non sitis pigri, id est, in cura subditorum non sitis desides et torpentes, ne forte cum servo inutili damnemini, qui, ligatis manibus et pedibus, missus est in tenebras. Et non solum qui praeest, verum etiam omnis subjectus, studiosus et velox debet esse ad omne opus bonum; spiritu ferventes, id est calorem et fervorem Spiritus sancti habeatis, vel spiritu, id est mente, non sitis tepidi in dilectione Dei et proximi, ne forte audiatis: Quia nec frigidus es, nec calidus, insipiam te evomere ex ore meo (Apoc. III). De hujus ignis fervore, dicit Dominus in Evangelio: Ignem veni mittere in terram [Col. 0474D] (Luc. XII), etc. Domino servientes, non divitiis neque vitiis, sive delectationibus. Illi Domino serviunt qui ejus praecepta servant. Spe gaudentes, spes est exspectatio futurorum bonorum. Inde dicit Apostolus modo: Spe sive exspectatione praemiorum coelelestium sitis gaudentes etiam in augustiis; in trib ulatione, vobis illata a persecutoribus, sitis patientes, id est in animositate non reluctantes, et non requirentes praemium in praesenti; orationi instantes, quia quod humanis auxiliis neque nostris viribus obtinere et agere non possumus, necesse est ut orationibus a Deo impetremus, sicut de Daniel et sociis ejus legimus.

Necessitatibus sanctorum communicantes. Non [Col. 0475A] dixit, sanctis eleemosynam praebete aut facite, sed honestiori verbo usus est: Vestra bona sanctis participate. Eo tempore quo Apostolus ista scribebat, credentes suis facultatibus privabantur; unde laudando dicit, in Epistola ad Hebraeos, Judaeis credentibus: Et rapinam bonorum vestrorum cum gaudio suscepistis (Hebr. X). Ideoque illos qui facultatibus propriis adhuc non erant privati hortabatur Apostolus, ut exspoliatis pro Christi nomine subsidia temporalia administrarent, illorum indigentiam suam putantes, bonis temporalibus cum eis in commune utentes. Dei etenim dona communia non debent fieri privata. Hospitalitatem sectantes. Non dixit, Hospitales estote, vel hospitalitatem sequimini, sed dixit: Hospitalitatem sectamini. [Col. 0475B] Plus enim dixit; sequitur namque hospitalitatem, qui rogantes suscipit: sectatur vero qui etiam non rogantes cogit et quaerit, ne forte in vicis et plateis extra tectum remaneant. Magna etenim virtus est hospitalitas, per quam multi placuerunt Deo. Angelis hospitio susceptis, sicut Abraham et Loth, et alii multi.

Benedicite persequentivus vos, id est, benedicite illos, et bene loquimini cum illis qui vobis vim inferunt; benedicite, et nolite maledicere, id est malum dicere. Verbi gratia: Detrahere alicui aut blasphemare, vel contumeliam facere, maledicere est. Quasi dicat: Licet ipsi male loquantur de vobis, dicentes vos magos esse et discipulos seductoris hominis, nolite ideo illis maledicere, sed patienter ferte illorum [Col. 0475C] opprobria Quod apostolus in semetipso implebat, hoc utique suis auditoribus implere praecipiebat. Dicit enim alibi: Maledicimur, et benedicimus (I Cor. IV).

Gaudere cum gaudentibus studetote. Non praecipit gaudere cum his qui gaudent de transitoriis et caducis rebus, sed cum his qui gaudent quod nomina eorum scripta sunt in coelis. Neque enim quibuscumque gaudiis Christianorum gaudia socianda sunt; nec quibuscunque fletibus lacrymae nostrae jungendae sunt. Verbi gratia: si videmus gaudere aliquos super quaestum pecuniae, aut possessionum latitudinem, non debemus congratulari illis, quia istorum gaudia luctus sequuntur et lacrymae. Unde Dominus non [Col. 0475D] solus de talibus, sed etiam de hoc admonuit Apostolus non esse gaudendum quod daemonia eis subjecta erant, sed potius de hoc quod nomina eorum scripta essent in coelo, et est sensus: Si videritis hominem digna opera agentem, quae mereamur scribi in coelis, de illius salute congaudetote. Flere cum flentibus curate: non cum his qui lugent et deflent amissionem rerum temporalium, sed potius cum his qui sua aut proximorum deflent peccata, sicut Samuel deflebat Saul, eo quod recessisset Dominus ab eo; et Paulus multos Corinthiorum, qui post fornicationem non egerant poenitentiam. Sive etiam cum his lugere praecipit, qui lugent quod differtur a regno coelorum, securi jam de praemio, de [Col. 0476A] quibus omnibus Dominus dicit: Beati qui lugent, quoniam ipsi consolabuntur (Matth. III).

Idipsum invicem sentientes. Hic sermo apertius habetur in Graeco. Est autem sensus: Sic sentite de alio sicut de vobis, id est, sicut vobis bona optatis, sic et aliis; et sicut vosipsos diligitis, sic alios diligite; vel, ita aestimate vos diligi a fratre veluti a vobismetipsis. Non alta sapientes, id est superba, sed humilibus consentientes, ut et vos humiles exhibeatis. Discite a me, inquit Dominus, quia mitis sum et humilis corde (Matth. XI). Humilibus autem consentit, qui cum humilibus se humiliat, non praeferens se illis, sed socians et exspectans quod Dominus promisit: Omnis qui se humiliat, exaltabitur (Luc. XIV). Quicunque enim humilitatem veram habent, utique [Col. 0476B] eamdem humilitatem in aliis venerantur. Nolite esse prudentes apud vosmetipsos. Apud se prudens est, et non apud Deum, qui sapientiam quam habet non Auctori omnis sapientiae deputat, sed sibi suisque meritis et ingeniis, sive studiis suis. Quo vitio deprehenduntur laborasse philosophi gentium, de quibus dicit idem Apostolus in exordio hujus Epistolae: Qui cum cognovissent Deum, non sicut Deum glorificaverunt, sed evanuerunt in cogitationibus suis (Rom. I), id est, vani facti sunt, non referentes Deo gratias de collato sibi dono sine suis meritis. Aliter: Apud se sapiens vel prudens est, qui cum sit stultus, sapientem se putat esse, et gloriatur in se, quia sperat scire quod nescit. Vel etiam tertio modo: Prudens apud se esse dicitur, qui vindictam expetendo [Col. 0476C] suas injurias ulciscitur, quod sequens versus indicat:

Nulli malum pro malo reddentes. Multi putant non esse peccatum si quis accepta injuria se ulciscitur, et vindictam iterum sumit. Quod si ita esset, nequaquam Apostolus talia praeciperet; ac propterea dicunt aliqui, etiam plerumque majus esse delictum, si malum quis pro malo reddiderit: quoniam potest fieri ut qui prius malum intulit, quod peccatum aut malum esset ignoraverit; ille vero qui vindictam expetit, et vicem reddit, quod malum fuerit, statim ostendit. Unde potest ita intelligi, quod malum inferre alteri culpa est: reddere vero malum pro malo, peccatum est. Et dum dicit Apostolus nulli malum esse reddendum, fidelem qui videtur esse et infidelem [Col. 0476D] tangit; fideli ideo, quia frater est; et infideli, ut lucrari possit. Providentes bona non solum coram Deo, sed etiam coram omnibus hominibus. Coram Deo bona sibi providet, qui intimo cordis ei qui secreta intuetur placere studet, et illum non cogitatione, non verbo, non opere vult offendere, nec offendit quantum valet. Providet et coram omnibus hominibus bona, qui verbo et moribus, omnique conversatione in omni vita sua pro viribus suis, inquantum valet, irreprehensibilem se praebet.

Si fieri potest quod in vobis est, id est quod vestrae congruit religioni, cum omnibus hominibus pacem habentes. Rem difficilem dicturus, praemisit, dicens: Si fieri potest, quia vix aut nullatenus fieri potest, ut pax cum [Col. 0477A] omnibus hominibus servetur. Nam si paganum increpaveris, teque contempserit, non vult tecum habere pacem. Similiter de Judaeo intelligendum atque haeretico. Dicamus et aliter: Et quilibet praelatus increpat subjectos delinquentes. Dum enim eis displicet increpatio praelati, pacem cum illis habere non potest; et cum ita sit, unusquisque animum suum servet pacatum et quietum, habens in se cum illis pacem, diligendo eos, quia Dominus omnium auctor est, licet vitiis se ab illo separent. Hoc loco, et in sequentibus, prohibet contentiones et lites, quibus maxime pax violatur.

Non vosmetipsos defendentes, charissimi. Hoc dupliciter est intelligendum: uno modo de adversariis nostris, haereticis videlicet, falsis fratribus: qui in [Col. 0477B] nos plerumque saeviunt, de quibus non debemus nos defendere, vindictam expetendo; alio vero modo ut si fuerit quis infidelium contra nos excitatus pro nomine Christi, aut causa alicujus jurgii, verbis contradictoriis, prout ratio dictat parcamus, ut mansueti et humiles et appareamus, imitantes Dominum, qui pauca coram Pilato respondit. Sed date locum irae: Duobus modis locum damus irae; vel cum refrenamus animum ne vindictam expetamus; vel cum de loco ad locum fugimus. Date, inquit, locum irae, id est, eos qui contra vos irati saeviunt, permittite vobis nocere, quia patientia vestra remunerabitur, et eorum saevitia punietur. Vel, date locum irae, id est, nolite vos vindicare, sed fugite de loco ad locum, juxta quod Dominus praecipit dicens: Si vos fuerint persecuti [Col. 0477C] in civitate una, fugite in aliam (Matth. XIX). Quod autem dicit: Date locum irae, haec ira vel illius intelligitur qui saevit, vel futuri judicis qui in sequentibus loquitur per exemplum propheticum. Scriptum est enim: Mihi vindictam, subaudis reservate, et ego retribuam, vobis qui patienter tulistis praemia et coronam; et illis qui malum intulerunt, vindictam poenarum gehennae. Quia enim homo in vindicta modum excedit, nec potest se vindicare cum tranquillitate mentis, idcirco omnipotens Deus praecipit sibi vindictam reservari, ut ipse qui immutabilis est judicet illos, et qui non movetur ad iram, juxta quod ei eximius orator Salomon dicit: Tu autem, Domine, cum tranquillitate judicas omnia (Sap. XII). Hujus etenim judicis justum est judicium, quoniam non [Col. 0477D] excedit modum, nec perturbatur in suo judicio.

Sed si esurierit inimicus tuus, ciba illum: si sitit, potum da illi. Si hoc feceris, tunc pro malo reddes bona, et accipies magna praemia. Hoc enim faciens, carbones ignis congeres super caput ejus. Carbones ignis appellat in hoc loco fervorem charitatis Dei et proximi, de quo fervore Dominus dicit: Ignem veni mittere in terram (Luc. XII). Si haec feceris, inquit, quae superius diximus, cibum videlicet et potum inimico ministrando, carbones ignis, id est ardorem charitatis, pones super caput ejus, id est super mentem ejus; quatenus tuis beneficiis delectatus, incipiat diligere te, quem antea exosum habebat, intantum ut dicat: Quid est quod hactenus egi contra [Col. 0478A] hunc virum? cur ei tanta mala intuli, qui mihi tot bona contulit? Sine causa ergo infestus ei exstiti: Quapropter, quia tam benigne et patienter erga me agit, incipiam illum diligere ut charissimum fratrem, quem hactenus persequebar ut hostem. Si autem ei cibum et potum tribuit, idcirco hoc fecerit, juxta quod quidam voluerunt intelligere, ut carbones ignis, id est poenas inferni, ei praeparet, dum ejus beneficiis honoratus eum non dilexerit; jam hoc non est charitas, ideoque melius est ita intelligi, ut supra diximus in primo de ardore charitatis. Quod vero dicit, super caput, recte per caput mens, id est rationabilitas ac principalitas animae accipitur: quia sicut omnia membra reguntur a capite, ita cogitationes et voluntates mente disponuntur.

[Col. 0478B] Noli vinci a malo. Noli, inquit, vinci a malo, id est ab aliquo vitio, non ab ira, non ab odio, non ab injustitia. Sive, noli vinci a malo, id est diabolo, a quo vinceris dum contra inimicum tuum iracundia accenderis, quia ad suam voluntatem te trahit. Aliter: Si tuas injurias ulcisci volueris, a malo vinceris, quia ei qui tibi malum fecit, similis efficeris: quandocunque enim diabolo vel vitio alicui obedimur, vincimur ab illo. Dum malum pro malo reddimus, ab illo vincimur qui nobis injuriam fecit, et cui vicem reddimus, quia nos similes sibi facit. Si autem commotum animum refrenamus ut vindictam proximo non inferamus, tunc victores exsistimus, et de peccato ad salutem acquirendo fratrem triumphamus. Sed vince in bono malum. Vince in bono malum, id est in Deo [Col. 0478C] diabolum. Vince in bono malum, in patientia supera inimicum et adversarium tuum, praebendo ei cibum et potum, vestimentum et calceamentum; dum enim tuis beneficiis provocas illum ad hoc ut te incipiat diligere eo modo quo superius diximus, quodammodo superas illum. Vel vince in bono malum, id est in virtutibus vince et supera vitia et peccata, accipiendo ex eis palmam victoriae.



CAPUT XIII.

Omnis anima potestatibus sublimioribus subdita sit. In exordio sanctae Ecclesiae ex omnibus conditionibus veniebant ad fidem, et ne servi, ancillae, seu quilibet subjecti dicerent, quod ipsi qui consecuti erant libertatem omnium peccatorum, et filii Dei effecti, [Col. 0478D] indignum esset ut servirent saeculi potestatibus, dixit Apostolus: Omnis anima, id est omnis homo, liber et servus, fidelis et infidelis, potestatibus sublimioribus subditus sit. Omnis anima dicit, pro eo quod est omnis homo. In sacra enim Scriptura, frequenter sola anima totum hominem significat, sicut hic, et in Genesi, ubi dicitur: Quod ingressus est Jacob in Aegyptum in animabus septuaginta (Gen. XLVI); et in Actibus apostolorum: Eramus, inquit, in navi animae ducentae septuaginta sex (Act. XXVII). Potestatibus sublimioribus dicit, regibus et principibus, tribunis, centurionibus, dominis, omnibusque praelatis. Hoc et Petrus praecipit (I Petr. II): Subditi, inquiens, estote omni humanae creaturae, id est omnibus [Col. 0479A] hominibus, vobis praepositis, et hoc propter Deum, sive propter amorem Domini. Inquantum quippe homo non offendit Deum, obsequi et obedire debet celsioribus. Nam homo constat ex anima et corpore: et in anima quidem debet servare inviolatam fidem Deo, in corpore vero debet servire sibi dominantibus secundum servitutem praesentis vitae. Verum si contra fidei propositum viderit sibi imperari a principibus hujus saeculi, sive potestatibus, vel dominis, tunc pro fide usque ad mortem satagat laborare, ne, quod majus est, animam videlicet perdat: quoniam licet illa potestas interficiat corpus gladio, animam autem non potest occidere. Non est enim potestas nisi a Deo. Omnis potestas, sive major, sive minor, quae hominibus praestatur, aut ex voluntate [Col. 0479B] Dei, aut ex permissione constituta est, sicut dicitur per Salomonem (Prov. VIII): Per me reges regnant, et principes docuerunt justitiam. Si autem quaerimus quare hae potestates ordinatae sint, id dicendum, quod genus humanum bestiale effectum, belluino more contra se coepit saevire, intantum, ut primi parentis filius in fratrem consurgens, interfecerit eum. Bestiarum enim est et hominis discerpere, et se invicem lacerare atque devorare. Verbi gratia: Leo devorat hominem et ursum, ursus et lupus devorant homines, boves, et oves. Hac de causa omnipotens Deus bestialibus hominibus principes praeposuit, ut eorum terrore acerbitas animorum illorum reprimeretur. Sunt etiam pisces alios deglutientes, quos imitabantur homines in alios saevientes, quorum [Col. 0479C] temeritas principum formidine sedata est. Quae autem sunt, subaudis potestates super alios a Deo ordinatae, sive quae sunt jura potestatum, a Deo ordinatae sunt. Potestates etenim vel jura potestatum quae in mundo principantur, a Deo constitutae sunt, sicut jam supra diximus. Unde Dominus dixit Pilato: Non haberes in me potestatem, nisi tibi datum esset desuper (Joan. XIX). Quibus verbis indicatur, quod sive bona potestas, ut David, seu mala fuerit, ut Nero, non est nisi aut volente aut permittente Deo. Hoc autem totum idcirco prosequitur Apostolus, ut potestatibus subditi sint, quia nonnulli (sicut jam diximus) ad fidem venientes, pristinum obsequium et servitium, quasi liberi effecti, dominis et principibus suis nolebant reddere, cum Dominus Jesus non venerit [Col. 0479D] conditiones mutare, sed animas in aeternum victuras salvare. Dicebant enim Romani credentes: Nos qui divinis legibus paremus, et Deo servimus, non debemus servire nec honorem praebere Neroni, aliisque potestatibus terrenis. Quapropter Apostolus talia scripsit eis. Poterat namque scandalum nasci dominis et principibus, si servi et subjecti eorum Christiani effecti, a servitio illorum efficerentur alieni. Noceret quoque Ecclesiae, dum non permitterentur alii credere, cum magis meliores debeant domini servos suos recipere, fideles Christi effectos. Hoc et ipsa Veritas per semetipsam praecipit, dicens: Reddite ergo quae sunt Caesaris Caesari, et quae sunt Dei Deo (Matth. XXII).

Itaque qui resistit potestati, Dei ordinationi resistit. [Col. 0480A] Sive bona sit illa potestas, seu mala, quicunque ei resistit subtrahendo servitium ab ea, denegando tributum, et honorem non praebendo quem ei debet praebere, Dei ordinationi resistit et dispositioni, cujus ordinatione illi principantur. Quidam, male sentientes, has potestates interpretati sunt daemones, de quibus in Epistola ad Ephesios dicitur: Non est nobis colluctatio adversus carnem et sanguinem, sed adversus principes et potestates (Ephes. VI). Sed iste sensus valde est superfluus, quia in nullo debemus subdi daemonibus. Qui autem resistunt potestatibus, regibus videlicet et principibus, et dominis suis, ipsi sibi damnationem acquirunt. Pro qualitate enim culpae acquirunt sibi vindictam, quia iratae illae potestates dum subditi eis parere contemnunt, aut occidunt [Col. 0480B] eos, aut in carcerem mittunt, aut etiam in exsilium dirigunt. Si quaesierit aliquis, cur Dominus damnaverit servum, aut princeps subjectum? responde, Resistebat mihi, et idcirco vindictam accepi ex illo. Considerandum autem, quia non de damnatione aeterna loquitur Apostolus, sed de corporali, eo modo quo dictum habemus.

Nam principes non sunt timori boni operis, sed mali, id est, non sunt ad hoc constituti ut timorem incutiant bene laborantibus et bono operi insistentibus, sed malefacientibus et servire nolentibus. Nam ad hoc sunt constituti, ut bene laborantes laudent et adjuvent, male vero facientes damnent. Sed si quis bonum facit, non timet potestatem: qui vero malum timet, ab ea damnatur; unde subdit Apostolus: Vis autem non [Col. 0480C] timere potestatem? bonum fac, et habebis laudem ex illa. Non dicit laudabit te illa potestas, quia multae potestates sunt, quae in subditis magis malum quam bonum diligunt, sed habebis laudem ex illa potestate, id est, ipsa erit occasio ut laude dignus sis, quia si tuo exemplo ad fidem vel justitiae opera fuerit perducta, laudaberis tam ab illa, quam etiam ab aliis, et apud Deum quoque laude dignus eris. Aliter: si potestas illa usque ad mortem poenis te afflixerit. aut in aliquo contraria exstiterit, ut quoque legitime decertando mortem aut aliquam injuriam patienter pertuleris, habebis ex illa laudem, id est, ipsa praebebit occasionem ut tu lauderis: quia percipies pro persecutionibus ejus tibi irrogatis perpetuam beatitudinem, et laudaberis apud Deum et homines. Consideremus [Col. 0480D] Laurentium qui pro Christi nomine acerrime est ustulatus. Non fuisset laude dignus perfecte inventus, nisi a suo persecutore fuisset ustulatus; ideoque ipsa potestas fuit occasio laudis ejus. Sic de caeteris sanctis martyribus est intelligendum, et de omnibus qui injuste damnantur.

Dei enim minister est tibi in bonum. Dei enim minister est, id est, a Deo constitutus est ad bonum tuum, ut suo timore et adjutorio custodiat et tueatur te, ne interficiaris ab inimico tuo, et tuam substantiam non diripiant alii. Aliter: Sunt multi qui nolunt agere malum, sed timent potestatem mundanam, et causa hujus timoris non percipiunt quod cupiunt. Ergo ad bonum illorum ne faciant malum, potestates [Col. 0481A] illae praepositae sunt, quia quo amplius homo malum facit, eo amplius poenas sustinebit majores. Si autem male feceris, time; id est, non leve feras potestatem timere: poterit enim te damnare inventa occasione. Non enim sine causa gladium portat. Per gladium intelligitur vindicta. Non sine causa gladium portat, id est, non sine causa ulciscendi potestatem habet. Sunt nempe quaedam enormia flagitia, quae potius per mundi judices quam per antistites et rectores Ecclesiarum judicantur; sicut cum quis interficit pontificem apostolicum, episcopum sive presbyterum, sive diaconum. Hujusmodi reos reges et principes mundi damnant. Ergo non sine causa gladium portat, qui talia scelera judicat. Sunt etiam maxime constituti propter latrones, homicidas, raptores, [Col. 0481B] ut illos damnent, et alios suo timore compescere faciant. Unde subditur: Dei enim minister est, vindex in iram, id est in vindictam, ei qui malum facit.

Ideoque necessitate subditi estote. Hoc est, quia illi vobis Dei ministri sunt in bonum, obedite illis, ut cum eis pacem habere possitis; vel necessitate subditi estote, quia ulciscentur se de vobis, si eorum potestati contradixeritis. Ad hoc enim a Deo est praepositus ut benefacientes justeque viventes sua protectione muniendo defendat, vindictam vero inferat peccantibus, sibique resistentibus. Quapropter subditur: non solum propter iram, sive vindictam qua consurgent in vos, sed et propter conscientiam, id est, propter mentem quam debetis habere mundam in dilectione ejus cui subditi estis, maxime propter hoc [Col. 0481C] quia a Deo constitutus est, cujus ordinationi reluctari non debetis. Verbi gratia: Es subditus illi timens damnum temporale, dum servis ad oculum: esto subditus propter conscientiam mentis, ut in ipsa conscientia quam Dominus intuetur, non habeas illum odio cui praestas obsequium, sed tua mens perhibeat tibi testimonium quod ex corde diligas illum.

Ideo enim et tributa praestatis. Subaudis quia a Deo praepositi sunt vobis, vel quia defendunt vos ab hostibus, et suo timore constringunt inimicos vestros, ne interficiamini ab illis, neque vestra bona diripiant, vel etiam ne in vos suam vindictam exerceant, si in aliquo rebelles fueritis: et eorum iram patiamini, sicut passi sunt Judaei, qui noluerunt Romanis tributum dare. Unde et sequitur: Ministri enim Dei sunt, [Col. 0481D] in hoc ipsum servientes. Subaudis ut vos defendant, reos puniant, tributum a vobis recipiant. Sic et Joannes Baptista militibus quaerentibus quid agere deberent, respondit: Neminem concutiatis, nemini calumniam faciatis, sed contenti estote stipendiis vestris (Luc. III). Ubi notandum est, quia non dixit: Nolite militare, quia milites a Deo constituuntur, ut ab eis patriae sibi commissae tueantur.

Reddite ergo omnibus debita, id est consuetum obsequium; sicut Dominus ait: Reddite quae sunt Caesaris Caesari, et quae sunt Dei Deo (Matth. XXII): cui tributum, debetis reddere, reddite ei tributum, sicut et ipse Conditor pro se et Petro didrachma (Matth. XVII). Tributum dicit a tribunis, et tribuni a tribus. [Col. 0482A] Siquidem Romulus conditor et auctor Romae, in tres partes populum sibi subjectum divisit rationabili distributione: in senatores videlicet, quae et consules vocabantur, in milites et agricolas, et unicuique parti principem unum constituit, qui tribunus dicebatur, eo quod uni ex tribus partibus praeesset. Census vero quia subditis exigebatur. Cui vectigal, vectigal. Vectigal est tributum fiscale, et dicitur a vehendo, eo quod accipiatur de vectis, id est, de eportatis mercibus; cui timorem, timorem, debetis, ut dominis, reddite illi; cui honorem, honorem, debetis, reddite illi, non solum in conquiescendo et humiliando, sed etiam munera dando.

Nemini quidquam debeatis, nisi ut invicem diligatis. Sic omnibus servitutis vestrae obsequia et debita reddite, [Col. 0482B] ut nemini quidquam pro quo vobis irascatur, debeatis, nisi ut invicem diligatis. Reddite debitum et obsequium, quod omnibus potestatibus et principibus persolvere debetis, id est, eos qui nobis praepositi sunt, diligere debetis. Hoc debitum charitatis quandiu in praesenti saeculo vivitur, debetur, in futuro quoque sine pondere plenius firmabitur. Qui enim diligit proximum, legem implevit. Proximus iste non tantum propinquus cognatione aut aliqua affinitate, sed etiam omnis homo intelligitur, quem diligendo, legem Moysi implemus, quia quod Moyses prohibet per legem: Non occides, non adulterabis, et caetera talia, si dilectionem habemus contra proximum non agimus. Si enim proximum diligis sicut teipsum, non occides illum, quia non vis occidi: non [Col. 0482C] pollues uxorem ejus, quia tuam ab illo adulterari non vis, sic et de caeteris intelligendum est. Et ut abundet justitia nostra super justitiam scribarum et Pharisaeorum caetero rumque Judaeorum, inimicos etiam nostros debemus diligere propter Dei amorem; et licet ab illis persecutionem sustineamus, non tamen debemus diligere et amare in illis vitia, sed naturam, adimplentes quod Veritas praecipit: Diligite inimicos vestros, et orate pro persequentibus vos (Matth. V). Sed quaeritur cur Dominus dicat in dilectione Dei et proximi totam legem consistere: quare dicat Apostolus in sola dilectione proximi legem impleri? Quod hoc modo solvitur, quia in dilectione proximi, consistit et dilectio Dei. Neque enim proximus sine Deo, nec Deus sine proximo potest diligi. Vel [Col. 0482D] ideo etiam in dilectione proximi totam legem dicit impleri, quia in dilectione Dei non sic facile possumus probari, utrum Deum diligamus annon, sicut in dilectione proximi. Verbi gratia: Dum malum pro malo non reddo, dum peccanti in me fratri dimitto, cum colligo vagum ad hospitium, dum hilari mente et vultu eleemosynam impendere satago, dum oro pro persequentibus, apparet utique in his et talibus, quia diligo proximum: et dum diligo proximum, ostendo me diligere et Deum, cujus mandatis obtempero. Hoc enim mandatum habemus a Deo, ut qui diligit Deum, diligat proximum suum; quia per dilectionem proximi pervenitur ad dilectionem Dei, et per dilectionem Dei ad proximi dilectionem pervenitur. [Col. 0483A] Quamvis enim dilectio Dei major sit dignitate, tamen dilectio proximi prior erit in operatione. Qui enim non diligit fratrem suum, inquit Joannes, quem videt, Deum, quem non videt, quomodo potest diligere? (I Joan. IV.) Intelligamus et per proximum, illum Samaritanum qui fecit misericordiam cum saucio vulnerato a latronibus, id est Christum, qui nobis factus est proximus per assumptionem carnis. Ergo qui hunc diligit, legem charitatis adimplet et legem Moysi, quia nihil contra voluntatem ejus facit. Et si quod est aliud mandatum, subaudis praeter ista quae enumeravimus, de adulterio videlicet, homicidio, fornicatione, falso testimonio, et concupiscentia, in hoc verbo, id est dilectione Christi, instauratur, id est redintegratur, vel adimpletur: Diliges proximum [Col. 0483B] tuum sicut teipsum.

Dilectio proximi malum non operatur. Non solum non operatur, verum etiam malum non cogitat de proximo. Plenitudo ergo legis, Mosaicae atque Evangelii, dilectio est Dei et proximi. Ubi charitas est, quid est quod possit deesse; et ubi charitas non est, quid potest prodesse? Quapropter appetenda est dilectio Dei et proximi, et summis viribus tenenda. Nam dilectio dicitur eo quod duos liget, Deum videlicet et hominem conjungat, vel unumquemque proximum cum alio.

Hoc scientes, quia hora est jam nos de somno surgere. Mos est sacrae Scripturae, horam saepissime pro tempore ponere, sicut et diem. Quae est ergo ista hora, de qua Apostolus loquitur? Tempus est non [Col. 0483C] legis, sed Evangelicae praedicationis, sed videlicet aetas, finisque saeculi, in qua sumus jam positi, de quo idem Apostolus alias dicit: Ecce nunc tempus acceptabile (II Cor. VI). Dicit Apostolus Romanis et omnibus credentibus, etiam necdum credentibus. Hoc scientes, inquiens, id est, hoc scimus scientes, quia hora est sive tempus, jam nos de somno pigritiae et desidiae surgere, de somno quoque infidelitatis et vitiorum atque ignorantiae. De hoc somno praecipit etiam nos Propheta expergisci, dicens: Expergiscimini, ebrii (Joel. I). Et quare dicit, jam tempus est surgere? Ille surgit, qui jacebat, et nos si hactenus jacuimus in vitiis, et torpore vitiorum, surgamus ad bona opera agenda, et laboremus viriliter studioseque. Poterat aliquis objicere Paulo: Cur praecipis [Col. 0483D] nos jam de somno surgere? Ad haec ille reddens causam. Nunc enim, inquit, propior est nostra salus, quam cum credimus. Quae est ista salus? Vita aeterna, gaudium sine fine mansurum, beatitudo perpetua quam soli electi cum angelis possessuri sunt, ista beatitudo et salus aeterna propior est modo nobis quam eo tempore quando credidimus, quoniam dum finis mundi magis ac magis appropinquat, vita futura et salus aeterna magis ac magis festinat.

Nox praecessit, dies autem appropinquavit. Nox est caecitas infidelitatis, nox est ignorantia, nox est etiam conversatio tenebrosa in peccatis. Ista nox quotidie praecedit in electis, et ad vitam aeternam praedestinatis appropinquat dies, illuminatio videlicet fidei, [Col. 0484A] cognitio sanctae Trinitatis, et splendor virtutum, quoniam dum transeunt quotidie per mortem corporis ab aerumnis hujus saeculi, in lucem supernae claritatis colliguntur; vel etiam, per noctem possumus intelligere omne spatium praesentis vitae usque ad finem saeculi. Per diem vero, vitam aeternam, cujus claritatis comparatione vita praesens non incongrue nox appellatur, quia vita praesens semper in dolore versatur et tristitia, non habens perpetuitatem: illa vero gaudiis sine fine mansuris florebit, nihil tristitiae admittens; quae tunc plenissime manifestabitur, cum Dominus de judicio in regnum transierit. Ergo quia jam appropinquat, Abjiciamus opera tenebrarum, id est adulterium, homicidium, fornicationem, et caetera talia, quae a regno coelorum separant, et [Col. 0484B] ad tenebras perpetuas operatorem suum trahunt. Quae etiam merito opera tenebrarum vocantur, eo quod in tenebris permaxime exerceantur, juxta quod Dominus manifestat, dicens: Omnis qui facit malum, odit lucem (Joan. III). Et induamur arma lucis. Arma lucis sunt fides, spes, charitas, pax, patientia, et caeterae virtutes, quae nos ad lucem aeternae beatitudinis perducunt; quae non immerito arma appellantur, quia nos defendunt ab improbitate malignorum spirituum. Abjicimus ergo opera tenebrarum, quando exspoliamur vitiis, et induimur virtutibus. Induamur igitur arma lucis, hoc est, undique muniamus nos omnibus virtutibus, ut simus protecti et tuti contra adversa diaboli. Et quomodo debeamus illa arma indui et his virtutibus exornari, Apostolus declarat, [Col. 0484C] subnectens:

Sic, id est, tali modo induimini arma lucis, ut in die, hoc est in claritate virtutum, honeste ambulemus. Qui in die ambulat, honeste ambulat, quia non offendit pedem suum ad lapidem, non cadit, non impingit sicut ille qui in nocte ambulat. Nos autem, secundum hoc monitum Apostoli, honeste et sine offensione fidei et gratiae sive scientiae ambulare debemus. Non in comessationibus. Comessatio dicitur mensae collatio, sive mensae alternatio. Sunt enim convivia quae celebrantur alternatim, et praeparantur a sociis per dies et vices. Sunt etiam alia convivia, quae ex communione praeparantur, quando unus affert panem, alius carnes, alius vinum, atque alius aliud, et idcirco comessationes, hoc est, mensae collationes [Col. 0484D] appellantur. Vocantur quoque eaedem comessationes turpia et inhonesta convivia, quia sicut omnes propriis cibis utuntur et communibus, ita etiam pro libitu suo unusquisque quidquid scurrilitatis et otiositatis sibi placet loquitur. Non in ebrietatibus. Briam genere masculino dicimus calicem aptum potationi, a quo dicitur ebrietas, quae est nimia potatio vini. Non in cubilibus. Cubilia proprie sunt lecti sive lustra ferarum dicta a foedis cubitationibus, quibus assimilantur lecti illorum qui cum meretricibus in lupanaribus coeunt: et impudicitiis. Impudicitia est inverecundia et irreligiositas, sive turpis atque irrationabilis coitus. Generaliter omnis libido, et incontinentia, vel immunditia, impudicitia [Col. 0485A] appellatur. Operatores vero dicuntur impudici, inverecundi, atque irreligiosi. Non in contentione. Contentio est altercatio sive controversia, quae plerumque ex quaestionibus Scripturarum solet oriri, ut videatur quis aliquid sapientiae habere, dum alium vicerit sua pulsatione, et maxime ex re nullius utilitatis nascitur. Ideo vero vitanda est, quia rixam generat, de qua procedit odium, et de odio enormitas mali: et aemulatione. Aemulatio varias habet significationes: Significat enim imitationem, significat studium, significat et invidiam, qua quis alterius felicitate torquetur, ut in hoc loco. Unde et aemulus dicitur imitator, dicitur studiosus et invidus.

Sed induimini Dominum Jesum Christum. Sensus ex superioribus pendet, ubi praecipit sic indui arma [Col. 0485B] lucis, ut in die honeste ambulemus: Nolite, inquit, ambulare, id est vivere in comessationibus et reliquis vitiis, sed induimini Dominum Jesum Christum. Sed quaestio oritur, quomodo possimus induere Dominum Jesum Christum, qui quadragesimo die resurrectionis suae coelorum altitudinem penetravit, ubi sedere nunc creditur in plenitudine paternae majestatis? Christus ergo ipse est sapientia, ipse est instantia, ipse est pax, et reliquae virtutes in ipso sunt: Christum itaque induit, qui omnes virtutes quas scit in illo esse, inquantum valet cum Dei adjutorio illas assumit, juxta quod alias Apostolus dicit: Quotquot in Christo baptizati estis, Christum induistis (Gal. III); id est, omnes virtutes tunc induistis: quia ab omnibus peccatis mundati estis. Similiter et in hoc loco [Col. 0485C] intelligendum est: Induimini, inquit, Dominum Jesum Christum, id est omnes virtutes quas scitis in ipso esse, ut ipse sit decus atque ornamentum vestrum. Et carnis curam ne feceritis in desideriis. Non ait, necessitatem carnis ne feceritis; quia necesse est ut manducemus, bibamus, dormiamus, vestiamur. Hoc quia necessarium est, non prohibuit; sed carnis curam in desideriis, id est malum, utpote adulterium, crapulam, ebrietatem, usum quoque balnearum ultra quam expediat, et caetera quae desiderat misera caro, ne perficiatis ait; et non dixit, Ne cogitetis, quoniam impossibile est cessare penitus a cogitatione delectationum. Sed hoc considerandum quia quod prohibuit in desideriis concessit in necessitatibus. Adhibenda est etenim cura carni in necessitatibus: [Col. 0485D] in deliciis vero et luxuria atque omni concupiscentia, penitus excludenda.



CAPUT XIV.

Infirmum autem in fide assumite, subaudis in affectu charitatis, non in disceptationibus cogitationum; id est, non in dijudicationibus sive in contentionibus. Infirmus est in fide, qui in aliqua parte fidei dubitat, nec credit perfecte sicut credendum est. Infidelis est toto, qui nihil fidei habet. Firmus autem est in fide existens, qui in ea nihil dubitat. Ergo infirmus est in fide Judaeus qui noviter ad fidem veniens, non putat omnes cibos mundos; firmus vero in fide est gentilis, qui illud servat Evangelii: Non quod in os [Col. 0486A] intrat, coinquinat hominem (Matth. XV); et illud Apostoli: Omnia munda mundis (Tit. I); et in Genesi: Vidit Deus cuncta quae fecerat, et erant valde bona (Gen. I). Qui taliter sunt firmi in fide, debent assumere in affectum charitatis et in dilectionem suam Judaeum, qui putat suillam carnem, leporinam, anguillinam, immundam esse, et caetera a quibus lex prohibet, et quae ille ante gratiam fidei quasi communia, id est munda, dicebat. Istum tamen praecipit Apostolus assumere in dilectionem. Assumite, inquit, illum talem Judaeum in affectum charitatis et nolite dijudicare illum in cogitationibus vestris, neque contendatis cum illo, licet quaedam immunda putans nolit manducare.

Alius enim credit se manducare omnia. Alius, id [Col. 0486B] est gentilis, firmus in fide, credit omnia munda esse mundis hominibus. Qui autem infirmus est, olus manducet. Judaeus qui infirmus in fide, qui quasdam carnes abominatur, dum non vult eas comedere, olus, id est herbam hortorum, et quidquid cordi ejus placet, hoc sumat. Tu autem noli illum dijudicare. Per olus, omnia genera herbarum designantur, apta comestioni. Dicit beatus Hieronymus: Qui infirmus est impetu libidinis, abstineat a carnibus et vino, quibus libido excitatur, et olus manducet, id est viles cibos et aridos (quibus frenatur et restringitur fluxus libidinis) edere discat. Crassitudo enim carnium, et deliciosae epulae, provocant carnem corporis ad libidinem.

Is, id est gentilis, qui manducat indifferenter omnes cibos, non manducantem Judaeum non spernat, in [Col. 0486C] animo suo, quasi minus justum; et qui non manducat omnia, ut Judaeus, manducantem omnia, gentilem videlicet, non judicet neque reprehendat quasi reum et peccatorem. Utrosque enim, Judaeos et gentiles, alternis instruit sententiis. Potest et spiritaliter intelligi secundum beatum Gregorium: Qui manducat, inquit, id est qui meditando et scrutando sacram Scripturam penetrare valet, non manducantem, id est illum qui non valet penetrare, non despiciat neque spernat. Econtra qui non manducat, id est qui non intelligit nec valet penetrare profunditatem divinarum Scripturarum, illum qui intelligit et sapiens est, non contristet neque despiciat: Deus enim illum, subaudis gentilem manducantem omnia, assumpsit ad fidem suam quem perfecte docuit, ut nil [Col. 0486D] putet immundum esse mundis hominibus.

Tu quis es qui judicas alienum servum? Et est sensus: Si Deus illum gentilem assumpsit ad fidem suam ut omnia manducet, tu quis es, qui illum de comestione sua reprehendis? Potest tamen et haec sententia ad Judaeum in fide assumptum referri, secundum quod sequentia manifestant ut dicatur: Deus assumpsit Judaeum ad fidem suam, licet ille quaedam immunda adhuc putet et rejiciat, tu quis es, o gentilis fidelis, qui judicas alienum servum: Judaeum scilicet servum Christi per fidem? Suo Domino stat, subaudis si perfectus est in fide, aut cadit Domino suo, si in ea dubitat. Domino suo stat Judaeus, si perfectus est, et si omnia credit munda, quia in [Col. 0487A] fide Domini sui stat. Si autem cadit, non credens omnia munda, non tibi cadit, o gentilis, qui non potes eum relevare, sed suo Domino quem offendit, qui potens est eum erigere et solidare in fide. Nam cadere sponte possumus, sed surgere, nisi a Deo erigamur, nequimus. Stabit autem, id est, perficietur et stabilietur in fide. Quare? Potens est enim Deus, cui cecidit, statuere illum, et in recta fide firmare. Verbi gratia: venit modo Judaeus ad baptismum, transit ad gratiam Evangelii, nunquam comedit carnem suillam, aut anguillam, neque naupraedam, abstinet adhuc quasi a carne immunda, adhuc novellus Christianus est. Hic talis, dum per intervalla temporum perfectius eruditur, dum discit quod nihil sit immundum, quod a fidelibus cum gratiarum [Col. 0487B] actione sumitur, ecce statuitur a Deo et Domino suo cui cecidit putans aliquid immundum, ecce in fide firmatur.

Nam alius judicat diem inter diem. Ille judicat, id est discernit, et differentiam facit inter diem et diem, qui alternis diebus a carne vel vino abstinet, alternis non abstinet, verbi gratia: Sunt modo multi, qui in secunda, et quarta, et sexta feria, a carne et vino abstinent: tertia, quinta, et septima comedunt carnem, et vino indigent; alius judicat. Id est, decernit et eligit omnem diem, in abstinentia carnis vel vini, sicut eremitae, et multi monachorum. Aliter: Diem inter diem judicat, qui quasdam sententias Veteris et Novi Testamenti intelligit, quasdam penetrare non valet. Omnem autem diem judicat, [Col. 0487C] qui ex integro Vetus et Novum Testamentum intelligit. Non immerito ergo sacra Scriptura per diem intelligitur, quia sicut ignorantia est caecitas, ita cognitio sanctae Trinitatis quae in Veteri et Novo Testamento continetur, lux et illuminatio cordis est. Tertio modo diem inter diem judicat, qui tantum de praesenti examinat et dijudicat, verbi gratia: Videt quis hominem bene facientem vel male. Quem cernit honis operibus intentum, judicat eum propter justitiam praesentem bonum, et quem videt malis operibus deditum, judicat eum propter injustitiam suam malum. Si autem ille qui hodie bonus est, cras malum fecerit, judicat illum malum esse quem antea laudaverat, et si ille qui hodie malus est, declinaverit a malis et pura mente Deo servire coeperit, [Col. 0487D] judicat eum justum; iste talis diem inter diem judicat, quia secundum varietatem temporis et mutationem vitae, mutat judicium suae sententiae. Qui autem judicat omnem diem, Deus omnipotens intelligitur, qui novit qualis quisque sit in praesenti, in praeterito, et in futuro: quia omnia sunt ei praesentia, et ipse potest eum qui hodie fecit malum, cras facere bonum. Unusquisque in suo sensu abundet. Non dicit indicativo modo abundat, sed imperativo abundet. Et est sensus: Secundum quod unicuique homini concessum est intelligere, abundet in suo judicio, id est, qui intelligit a carne abstinendum, abstineat: et qui non intelligit, id est, qui non vult abstinere, aut non potest, comedat. Aliter: Unusquisque in suo [Col. 0488A] sensu abundet. Qui: magna intelligit et sublimis, observet illa, et abundet bonis operibus; et qui sublimia divinorum sacramentorum arcana capere non valet, ea quae veraciter credit et intelligit, humiliter et devote Domino serviendo, adimpleat abundando bonis operibus. In suo sensu abundabat Cyprianus, quando semel mergebat in baptismate parvulos; quia quod intelligebat, studiose adimplebat, bonis operibus abundando, licet in hoc facto nescius delinqueret. Sed quia bonis operibus abundabat, postea correptus a Domino, abundavit altiori sensu, ter illos mergendo. Non est ergo de haeretico intelligendum, aut de prava doctrina, ut unusquisque magis ac magis abundet in errore suo.

Qui sapit diem, id est, qui eligit per omne tempus [Col. 0488B] abstinendum, Domino sapit, id est Domino consentit, quia placet illi ejus abstinentia. Aliter: Qui sapit diem, id est, qui judicat peccatorem per poenitentiam posse salvari, nec desperat de salute illius, Domino sapit, id est, Domino concordat in hac parte, qui peccatores non statim punit ut peccant, sed exspectat ad poenitentiam. Ergo qui non judicat et damnat peccatorem, sed credit illum omni die posse venire ad veniam per Domini misericordiam, Domino sapit, quia cum Domino non concordat qui dixit: In quacunque die peccator conversus fuerit ad me, salvabitur (Ezech. XXXIII). Dum ergo peccator non desperat, cum Domino sapit, qui peccatorem exspectat, et eum qui hodie videtur injustus, fieri posse justum non desperat, cum Domino intelligit et [Col. 0488C] concordat. Et qui manducat, subaudis omnia ut gentilis, Domino manducat, propter hoc subditur: Gratias enim agit Deo, videlicet, quia omnia credit esse munda, et omnia licet ei edere. Domino enim manducat, qui de perceptis ab eo beneficiis gratias refert. Et qui non manducat omnia, sicut Judaeus, scilicet minus adhuc perfectus in fide, Domino non manducat: hoc est, Dominus abstinet, quia pro amore omnipotentis Dei, abstinens est a cibis, a quibus ipse praecepit abstinendum esse, et gratias agit Deo, pro eo quod dedit illi virtutem abstinentiae, et notitiam per legem a quibus abstinere deberet. Notandum autem ab utroque gratiarum actionem referri omnipotenti Deo: Gentilis enim gratias refert illi pro libertate vescendi omnia; Judaeus vero pro fructu [Col. 0488D] abstinentiae, licet in hac parte qua abstinet minus perfectus sit.

Nemo enim nostrum sibi vivit, et nemo sibi moritur. Hoc spiritualiter intelligitur, quamvis et ad litteram possit dici: Nullus enim nostrum sibi vivit, quia non habet a se vitam; et nullus sibi moritur, quia non habet in potestate quando vivat, et quando moriatur. Sed dum dixit: Nemo nostrum, id est fidelium perfectorum, ad altiorem nostrum excitavit sensum. Christus Dominus noster semel mortuus est pro peccato, quia nullum fecit peccatum, et nos ad exemplum mortis ejus semel mortui sumus peccato, purgati ab omnibus delictis in baptismate, redempti Christi sanguine. Non ergo nobis morimur peccato [Col. 0489A] in baptismate, sed Christo, dum non in nostra potestate ablutionem consequimur, sed per passionem et baptismum, atque per fidem illius abluimur. Et nemo sibi vivit, subaudis virtutibus, sed Christo, qui resurgens a mortuis, jam non moritur, mors illi ultra non dominabitur (Rom. VI). Ad cujus exemplum, postquam de fonte baptismatis surgimus, mori peccando nullatenus debemus. Mori autem peccando dixit: quia anima quae peccaverit ipsa morietur.

Sive enim vivimus, virtutibus et vita spirituali, Domino vivimus: quia abstinendo a peccatis post baptismum, exemplar resurrectionis ejus attendimus, postquam ipse jam non moritur, quatenus ad coelum pariter cum illo ascendamus; sive morimur, [Col. 0489B] subaudis peccato tempore baptismatis, Domino morimur: quia ut ei placeamus, ad similitudinem illius qui nunquam peccavit, per fidem et redemptionem sanguinis ejus ab originalibus et actualibus peccatis in baptismate mundamur. Sive ergo vivimus, sive morimur, Domini sumus, subaudis servi, quia in potestate illius consistimus. Possunt haec verba ex martyrum persona intelligi dicta et omnium perfectorum, qui non sibi vivunt, quia non voluntatem suam quaerunt adimplere, sed Domini, dum per dilectionem quod aliis expedit, faciunt. Quod autem non sibi moriuntur morte temporali, in qua sibi non conceduntur neque relinquuntur, sed a Deo assumuntur; seu etiam sibi non moriuntur morte spiritali, peccatis videlicet, quibus moriuntur, dum per [Col. 0489C] Spiritum sanctum et aquam regenerantur, hoc aperte innuitur, quia non debent otio torpere, sed Dei et proximi dilectione semper fervere. Martyres quoque non sibi moriebantur, sed Domino, quia non propter suam malitiam perimebantur, sed pro Dei notitia et confessione fidei, dicente ipso Domino: Beati eritis cum ejecerint nomen vestrum tanquam malum propter Filium hominis (Luc. VI).

In hoc enim Christus mortuus est, et resurrexit, vel morte carnis, vel morte peccati, quia nunquam peccavit, ut et vivorum et mortuorum dominetur, id est ut eorum dominetur, qui vivunt jam virtutibus, gratia Dei abluti a peccatis, et illorum qui quotidie moriuntur peccato, ad hoc ut vivant similiter virtutibus, in novitate vitae ambulando.

[Col. 0489D] Tu autem, Judaee, quid judicas fratrem tuum? gentilem manducantem omnia. Aut tu, gentilis, quare spernis, et despicis, fratrem tuum? Judaeum infirmum adhuc in fide, et nolentem manducare omnia, cum idem Paulus alibi dicat: Nescitis quia angelos judicabimus, quanto magis saecularia (I Cor. VI); et iterum ipse judicando: Qui talia agunt regnum Dei non consequentur (Gal. V), cur hic prohibet ne judicemus? Sciendum quod de apertis reatibus libera potestas nobis judicandi conceditur, sicut de homicidio, adulterio publico, atque furto. De occultis vero quae possunt bono et malo animo fieri, interdicitur nobis judicare, quia horum judicium Deo est reservandum. Omnes enim, id est boni et [Col. 0490A] mali, perfecti et imperfecti, gentiles et Judaei, stabimus ante tribunal Christi. Tribunal est sedes judicis, quae in celso loco collocatur, quo judex ex omnibus possit videri, et ipse accusantes et accusatus ex eminenti loco possit intueri. Ita et Dominus Jesus quasi in tribunali sedebit, quia et ab omnibus videbitur, et ab ipso omnium conscientiae et causae dijudicabuntur aptissime, et est sensus: Vos qui ad invicem fratres judicatis, quantum in vobis est Deo aufertis suam potentiam.

Scriptum est enim: Vivo ego, dicit Dominus. Hoc proprie juramentum Dei est in Veteri Testamento, si dici fas est, sicut Amen in Novo. Ipse enim proprie vivit et vita est, quia mutari non potest, cujus comparatione mortuum est quidquid mutari potest, [Col. 0490B] quoniam nulla creatura est quae a se habet vitam. Quoniam mihi flectetur omne genu, et omnis lingua confitebitur Deo. Quomodo ergo angeli, qui sunt spiritus, flectent Deo genu? Per flexionem genuum subjectionem debemus intelligere, quia in judicio omnia Christo subdentur. Flectetur ergo Deo omne genu, dum omnis creatura subjicietur illi. Omnis quoque lingua hominum confitebitur Deo, dum laudabit Deum Patrem per Filium, quod de electis tantum sentitur. Nam de impiis dicitur quia, Non est speciosa laus in ore peccatoris (Eccl. XV). Angeli autem eo modo quo sunt incorporei, laudant et laudabunt Deum. Vox enim angelorum in laudem Creatoris, ipsa est admiratio intimae contemplationis.

Itaque unusquisque nostrum pro se rationem reddet [Col. 0490C] Deo. Et est sensus: O Judaei et gentiles, qui nos jam invicem judicatis, cur Dei judicium vestro judicio praevenitis, et ejus potestatem quantum in vobis est, temere usurpatis? Hoc vobis sufficiat, quod unusquisque pro se rationem est redditurus, non solum operum et sermonum, sed etiam cogitationum.

Non ergo amplius invicem judicemus, subaudis cum futurum Dei judicium minime ignoramus. Hoc dicitur de occultis, non de apertis; sed hoc judicate magis, ne ponatis offendiculum fratri vel scandalum, id est, hoc maxime cavete, et magis decernite, ne quis vestro malo verbo, aut perverso exemplo scandalizetur et offendatur; vel hoc statuite, ne causa carnalium ciborum offensionem fratribus minus perfectis generetis.

[Col. 0490D] Scio et confido in Domino Jesu, quia nihil commune per ipsum creatum est. Judaei cibos ex lege sibi permissos dicebant tantummodo mundos, quibus autem gentes communiter utebantur, communes, id est in mundo appellabant, sicut et Petrus ait: Commune non manducavi (Act. XIV), id est immundum. Inde dicit Apostolus: Scio, inquiens, et credo in Domino Jesu, sive per Dominum Jesum, qui mihi hoc manifestavit, quia per ipsum nihil est immundum creatum, sed omnia munda ab eo facta sunt, sicut scriptum est: Vidit Deus cuncta quae fecerat, et erant valde bona (Gen. I). Nisi ei, forte Judaeo, vel alio cuilibet, qui existimat aliquod alimentum commune, id est immundum, esse, illi commune est, quia immundum [Col. 0491A] videtur ei hoc secundum ejus sensum, non secundum Deum, qui omnia fecit munda.

Si enim propter cibum, quem ille immundum putat, et tu suades ei ut comedat, contristatur frater tuus, Judaeus infirmus adhuc infidelis, jam non secundum charitatem ambulas, id est non habes charitatem: quia non diligis fratrem tuum sicut te. Noli cibo tuo illum perdere, dando occasionem offendendi et scandalizandi, pro quo Christus mortuus est. Tunc enim illum perdis, cum animum illius scandalizas: quia offendit Deum, dum contra te irascitur, qui es proximus ejus.

Non ergo blasphemetur bonum nostrum. Bonum hic vel charitatem possumus intelligere, quia debemus proximum diligere; vel fidem, qua credimus omnia esse munda, et qua habemus libertatem manducandi [Col. 0491B] omnia. Non ergo blasphemetur neque reprehendatur charitas nostra, ut infirmo fratri Judaeo non exhibeatur vel non blasphemetur fides et credulitas, qua libertatem accepimus comedendi omnia. Tunc blasphematur libertas nostra, quando cogimus eos qui aliquid immundum putant, nobiscum comedere ipsi quod horrent. Nobis ista libertas bonum est, quia omnia munda sunt mundis hominibus. Et erant omnia valde bona, bonum est Scripturae concordari. Noli tamen cogere Judaeum ad manducandum hoc quod spernit, sed neque comedas illud coram eo, ne tua libertas blasphemetur ab illo.

Non est enim regnum Dei esca, et potus, sed justitia, et pax, et gaudium in Spiritu sancto. Et est sensus: [Col. 0491C] Stultum satis est de non manducandis et de manducandis nos disputare, de his videlicet quae in regno coelorum non erunt necessaria: cum potius debeamus de justitia et pace et gaudio spiritali tractare. Justitia erit in regno coelorum, quia qui modo justitiae opera exercent, illi intrabunt in regnum coelorum. Pax erit ibi et gaudium in Spiritu sancto, id est illi qui modo per Spiritum sanctum illuminati pacem sectantur, et gaudia patriae coelestis toto nisu mentis quaerunt, gaudentes in praesenti de spirituali gaudio et spe patriae coelestis. Aliter: Justitia in illo regno erit, quia nullus ibi alteri nocebit. Erit ibi pax, id est plena concordia, quam habebunt electi cum Deo et angelis: erit gaudium ineffabile de visione omnipotentis Dei. In his [Col. 0491D] quocunque modo possumus debemus alios imitari et superare.

Qui enim in hoc servit Christo, id est in justitia, et pace, et gaudio spiritali in gratia Spiritus sancti, quem per has virtutes habet habitatorem, placet Deo, et probatus est hominibus, atque laudabilis et laude dignus, quia non solum Deo placet, sed etiam hominibus.

Itaque quae pacis sunt sectemur, id est quae amorem fraternum conservant, diligenter et studiose quaeramus, sicut supra de hospitalitate dictum est: Hospitalitatem sectantes, et quae aedificationis sunt, invicem custodiamus, hoc est, deponamus omnem contentionem de re nullius utilitatis, et custodiamus [Col. 0492A] quae ad aedificationem nostram et fratrum pertinent, ut verbo et exemplo, omnique conversatione nostra aedificetur in nobis templum Dei aedificatione fidei custodita, ut fratres adhuc infirmi in fide per nos aedificentur.

Noli propter escam destruere opus Dei. Opus Dei intelligitur homo corpore et anima a Deo factus. Istud opus tunc destruitur quando scandalizatur, quia iracundum efficitur, quod omnino Deo displicet. Opus Dei etiam intelligitur charitas, quam Deus in nobis operatur, vel per quam opus nostrum illi offertur, quae tunc destruitur, cum frater a nobis scandalizatur. Omnia quidem alimenta a Deo creata, per se et in sua natura, munda sunt; sed malum est homini gentili, qui per offendiculum manducat. Qui [Col. 0492B] autem ideo manducat indifferenter omnia, ut fratrem suum Judaeum scandalizet infirmum adhuc in fide. culpam peccati et offendiculi sibi attrahit.

Bonum est, tibi, o gentilis, non manducare carnem, et non bibere vinum, neque aliquid tale, in quo frater tuus Judaeus scandalizatur, aut infirmatur, in fide. Infirmatur in fide, dum suades illi ut comedat cibos quos immundos esse deputat: vel dum contristas eum ex hoc, quod in praesentia illius cibos comedis quos ille abominatur. Manducare carnem et bibere vinum, nec bonum est, nec malum, sed medium. Similiter non manducare carnem et non bibere vinum, medium est: quia multi sunt isti qui comedunt carnem et bibunt vinum cum sobrietate. Et multi sunt paganorum atque haereticorum maximeque [Col. 0492C] hypocritarum, qui non manducant carnem neque bibunt vinum; et tamen non ideo justificantur. Tamen melius est abstinere a carnalibus et vino in praesentia Judaei credentis, quam in aliquo illum scandalizare. Potest et generaliter de omnibus intelligi qui causa abstinentiae vel jejuniorum scandalizant plurimos: vel certe qui causa gulositatis; aut etiam qui simplici animo diebus privatis carnibus vescuntur: unde plurimis offensionem generant, bonum esset non comedere, quia minus caute hoc peragunt.

Tu fidem habes? penes temetipsum habe, et coram Deo. Non de fide sanctae Trinitatis hic loquitur, sed de fide qua credimus omnia esse munda, juxta quod [Col. 0492D] supra diximus. Gentilem alloquitur: O gentilis, habes fidem penes temetipsum, id est credis in corde tuo omnia esse munda, et ad manducandum licita: habe illam coram Deo in corde, non in ostentatione verborum et jactantia, ne alium scandalizes, dicens te habere potestatem omnia comedendi.

Beatus, est ille gentilis, qui non judicat, neque reprehendit, semetipsum, subaudis, quia fratrem suum Judaeum non scandalizavit, in eo quod probat omnia esse munda. Beatus dicitur esse in hac parte gentilis, cujus conscientia non reprehendit illum quod fratrem suum Judaeum scandalizaverit, ut illum cogeret ad manducandum carnes quas ille detestabatur, sed neque in praesentia illius comederit aliquid [Col. 0493A] quod ille abhorreret, licet ipse omnia probaret et cognosceret esse munda.

Qui autem discernit, id est qui judicat et facit differentias inter cibos mundos et immundos, postquam ad fidem venit, sicut Judaeus, si manducaverit, damnatus est; quia non ex fide. Hoc est quia infideliter agit, non credens omnia munda esse. Hoc dicit, si quilibet gentilis ad fidem veniens cognoverit omnia esse munda, et postmodum fecerit differentiam inter cibum et cibum, dicens alios mundos aliosque immundos, si manducaverit postea ex illis cibis quos immundos reputavit, damnationem sibi acquirit, quia non agit fideliter dubitans in fide, et ea comedit quae immunda dicebat aliis comedentibus, et quod non sint omnia munda a Deo facta. [Col. 0493B] Omne autem, subaudis quod ad manducandum pertinet, et quod non ex fide, id est quod non creditur esse mundum a Deo factum, si manducaverit, peccatum est; quia quod immundum dixit, hoc manducavit.



CAPUT XV.

Debemus autem nos, ego videlicet, et coapostoli mei, aliique credentes, firmiores in fide, quia credimus esse omnia munda, imbecillitates infirmorum sustinere, id est, infirmitates fidei illorum sustinere qui adhuc non credunt omnia esse munda et ad manducandum licita; et non nobis placere, suadendo scilicet illis vesci communibus, vel coram eis edere illos cibos quos ipsi abhorrent.

[Col. 0493C] Unusquisque vestrum proximo suo placeat in bonum, ad aedificationem, fidei, ut verbo et exemplo vestro, omniumque conversatione aedificentur illi in fide qui adhuc infirmi sunt.

Etenim Christus non sibi placuit, solummodo, sed Patri, de quo ipse dicit: Quae placita sunt ei facio semper (Joan. VIII), et bonis hominibus, sicut scriptum est: Improperia, id est convitia, maledictiones, blasphemiae, detractiones, improperantium tibi, o Pater, ceciderunt super me: vox Christi ad Patrem de improperiis Judaeorum. Quando ejus improperabant Filio dicentes (Joan. VIII): Samaritanus es, et daemonium habes, et caetera; talia Deo Patri improperabant qui erat in Filio, sed ipsa improperia super Christum ceciderunt, quia usque ad mortem persecuti [Col. 0493D] sunt illum. Bene ergo dicit Apostolus: Christus sibi non placuit, quia ipse non quaesivit sua, sed Patris et nostra, sicut ipse dixit: Non veni facere voluntatem meam, sed ejus qui misit me. Similiter nos non debemus nobis placere, neque propriam voluntatem quaerere, sed Dei et fratrum.

Quaecunque enim scripta sunt, ad nostram doctrinam scripta sunt, ut per patientiam et consolationem Scripturarum spem habeamus. Jungit se Apostolus omnibus credentibus, et vult ostendere omnia quae in divinis Libris scripta sunt non propter illos esse scripta, quorum gesta et facta ibi narrantur, quia illi non erant ea lecturi, quia olim mortui quiescebant, sed etiam propter nostram salutem et futurorum, [Col. 0494A] ut habeamus ubi possimus exemplum fidei bonorumque operum sumere, et ubi possimus cognoscere quibus operibus placatur Deus et quibus ad vindictam provocatur, videlicet quomodo appetendae virtutes et respuenda vitia, et qualiter patientes in fide et spe esse debeamus. Quid enim profuit Abrahae quod scripsit Moyses illum fuisse obedientem, et quod laudavit illum Deo placuisse? Quaecunque, inquit, scripta sunt in Lege, Prophetis, et Psalmis, et reliquis scripturis, ad nostram doctrinam scripta sunt, ut nos inde doceamur qui ad fidem venimus. Quomodo? Ut per patientiam praecedentium patrum edocti, patienter adversa hujus saeculi perferamus, et per consolationem Scripturarum spem habeamus, id est exspectationem futurorum bonorum teneamus. [Col. 0494B] Videamus quomodo pertineant ad nostram doctrinam ea quae scripta sunt in divinis Libris. Dum legimus populum Israel de Aegypto egressum, per mare Rubrum transductum, Pharaone et Aegyptiis submersis, aquam eis de petra datam, manna de coelo largitum, et post multa praelia quae contra hostes viriliter peregerunt, terram repromissionis ingressum, debemus inde et doceri et docere, ut per Aegyptum intelligamus hunc mundum; per mare Rubrum, baptismum, qui consecratur rubore sanguinis Christi; per Pharaonem, diabolum; per Aegyptios, originalia peccata et actualia, quae in baptismate pereunt; per petram, Christum; per aquam, doctrinam illius de qua ipse dicit: Si quis silit, veniat et bibat (Joan. VII), sive mysterium redemptionis atque ablutionis [Col. 0494C] nostrae; per manna vero, corpus illius quod quotidie sumitur a fidelibus in Ecclesia; per praelia quae illi sustinuerunt, certamina et bella quae habemus adversus daemones: post quorum debellationem, si recte in fide permanserimus, merebimur pervenire ad patriam coelestem: quae significatur per terram repromissionis, de qua Psalmista ait: Credo videre bona Domini in terra viventium (Psal. XXVII). Hanc terram, id est soliditatem aeternae patriae, nonnisi veri Israelitae accipiunt. Iterum dum legimus fidem et obedientiam beati Abrahae et patientiam, quomodo adversa hujus saeculi pertulit, quando per multorum annorum curricula peregrinatus est in terra aliena, et quomodo obedivit verbis Dei, quando voluit filium unigenitum immolare, non dubitans de promissione, [Col. 0494D] quia dixit ei Deus: In Isaac vocabitur tibi semen (Gen. XXI), debemus fidem illius imitari. qui filii ejus dicimur, per fidem et patientiam et obedientiam, non deficientes in tribulationibus. Similiter dum legimus beatum Job graviter esse percussum et flagellatum, in tantum ut filiis et filiabus omnique substantia privatus, in sterquilinio sederet testa saniem radens, qui quondam erat utpote potentissimus regum, et quomodo omnia adversa patientissime sustinuerit, pro qua iterum meruit sanitatem recipere, et omnia duplicata quae amiserat, et insuper futura praemia, debemus ex hoc magnam consolationem recipere: et si forte aliquando talia evenerint nobis, debemus ista ad memoriam reducere: et patientiae [Col. 0495A] ejus imitatores existere, dicentes cum illo: Sicut Domino placuit, ita factum est; sit nomen Domini benedictum (Job. II). Talia et his similia sedulo animo revolventes, debemus spem firmam tenere, exspectantes gaudia futurorum bonorum.

Deus autem patientiae et solatii det vobis idipsum sapere in alterutrum secundum Jesum Christum. More patriarcharum dat modo benedictionem Apostolus Romanis. Verbi gratia: Sicut Isaac benedixit filiis suis Esau et Jacob, et postmodum Jacob duodecim patriarchas; et Moyses duodecim tribus filiorum Israel. Sicut autem dicitur Deus justitiae, eo quod ipse justitiam tribuat omnibus qui merentur justificari, et in illorum cordibus habitet: sic dicitur Deus patientiae, quia ipse tribuit patientiam, et in [Col. 0495B] illorum cordibus habitat, qui inter adversa patientiam servant. Similiter dicitur et Deus solatii, quia ipse solatium praestat in se confidentibus, atque in illorum cordibus habitare dignatur qui aliis consolationem impendere student: vel qui in aliorum patientia consolationem accipiunt, in adversitatibus constituti. Deus autem, inquit, patientiae et solatii, det vobis idipsum sapere in alterutrum, ut unum sentiatis de fide, spe, et charitate: et quod unus credit, hoc speret alium credere, et quod in se est boni, hoc in alio, vel idipsum det vobis sapere; ut sicut sibi unusquisque, sic proximo velit, id est quod sibi vult evenire, hoc optet proximo suo; et sicut diligit illum, ita credat se diligi ab illo. Et bene addidit, secundum Jesum Christum, id est secundum [Col. 0495C] quod voluntas est Jesu Christi, quia multi sentiunt unum et videntur se diligere, sed non secundum Jesum Christum. Verbi gratia: sicut sunt haeretici, qui non sentiunt in se erroris, quod et in aliis haereticis: et sicut sunt illi, qui non causa amoris Dei diligunt alios, sed propter beneficia temporalia quae ab illis captant, vel quia in malitia concordant cum eis.

Ut unanimes, id est uno intellectu, atque uno consensu, vel una fide, et uno ore, id est una confessione, honorificetis Deum et Patrem Domini nostri Jesu Christi. Deus omnipotens Pater, Pater est Domini nostri Jesu Christi, tam secundum divinitatem in qua genuit illum coaeternum sibi et consubstantialem ante omnia saecula, quam secundum humanitatem [Col. 0495D] qua creavit illum in fine temporum in utero virginali. Deus vero est solummodo hominis assumpti a Verbo, hoc est secundum humanitatem; unde ipse dixit Mariae post resurrectionis gloriam: Vade ad fratres meos, et dic eis: Ascendo ad Patrem meum et Patrem vestrum, Deum meum et Deum vestrum (Joan. XX). Quem tunc glorificamus sive laudamus, quando ejus fidem sincerissimam tenentes in corde omnique intellectu, confitemur eum ore verum Deum esse, et fidem quam habemus bonis operibus exornamus, juxta quod ipsa Veritas admonet, dicens: Videant opera vestra bona, et glorificent Patrem vestrum, qui in coelis est (Matth. V).

Propter quod, subaudis decus honoris, suscipite [Col. 0496A] invicem, sicut et Christus suscepit vos in honorem Dei. Ad ea quae paulo superius dixit Apostolus, de infirmis adhuc fratribus in fide loquens, et differentia ciborum quos praecepit suscipi in affectum charitatis cum tranquillitate, inquiens: Infirmum autem in fide assumite, pertinent ista praesentia, et est sensus: Propter hoc talia dico ut suscipiatis in charitatis affectum fratres adhuc infirmos in fide, neque scandalizetis eos suadentes eis ut comedant cibos quos ipsi detestantur quasi immundos, et ita suscipite illos cum charitate, sicut et Christus suscepit vos ad fidem suam in honorem Dei Patris, ut Deus Pater laudetur per vos. Si ergo Christus dignatus est recipere ad fidem suam Judaeos blasphematores, et vos gentiles idololatras, omnique [Col. 0496B] immunditia repletos, atque a cognitione Dei alienos, multo magis nos debemus non despicere fratrem nostrum infirmum in fide, neque in aliquo contristare aut scandalizare, sed potius in affectum charitatis debemus eum colligere. Ideo ergo dicit nos susceptos in honorem Dei Patris, ut Deus Pater per nos et per bona nostra opera glorificetur et laudetur cum Filio suo, qui dixit in Evangelio discipulis et omnibus in se credituris: Sic luceat lux vestra coram hominibus, ut videant opera vestra bona, et glorificent Patrem vestrum, qui in coelis est (Matth. V).

Dico enim Jesum Christum ministrum fuisse circumcisionis propter veritatem Dei, ad confirmandas promissiones patrum. Circumcisio in hoc loco duplici intelligentia accipi potest, videlicet tam carnalis [Col. 0496C] quam spiritalis, quoniam utriusque minister exstitit Dominus in se suscipiendo, et aliis ministrando. Circumcisionis enim carnalis minister exstitit, quia antequam veniret in mundum per Incarnationis mysterium, ipse qui est Verbum Patris, ministravit illam dando et praecipiendo ut observaretur, quia ipse qui loquebatur per angelum ad sanctos patres, sicut in libris propheticis saepissime manifestatur, ubi dicitur: Os, sive verbum Domini locutum est, veniens in carne etiam minister exstitit circumcisionis, quia illam in semetipso suscepit, non ut illam praeciperet servari et custodiri post suum adventum, sed ut ostenderet legem sanctam esse, justam, et bonam. Nam mittens apostolos Dominus ad praedicandum non dixit: Ite, praedicate circumcisionem [Col. 0496D] servandam omnibus gentibus, sed: Ite, praedicate Evangelium omni creaturae (Marc. XVI), et baptizate in nomine Patris, et Filii, et Spiritus sancti. Hoc quidem de circumcisione carnali dictum est, sed melius, id est altiori sensu de circumcisione spiritali intelligendum, id est de gratia baptismatis. Circumcisio spiritalis quae est? Exspoliatio utique vitiorum quae fit per baptismum, cujus minister exstitit ipse Dominus in se suscipiendo et aliis dando. Suscepit enim baptismum quando baptizatus est a Joanne Baptista; ministravit autem postmodum, quia baptizavit apostolos, aliosque ad se per fidem accedentes, juxta quod Evangelium narrat, dicens: Quia Jesus baptizabat et discipuli ejus. Mittens quoque Apostolos [Col. 0497A] ad praedicationis officium per quadrifidum orbem, indixit eis, dicens: Ite, docete omnes gentes, baptizantes eos in nomine sanctae Trinitatis (Matth. XXVIII). Ecce quomodo fuit Dominus Jesus minister circumcisionis spiritalis. Possumus etiam et hoc veraciter dicere, quia quotidie administrat ipse eamdem circumcisionem dimittendo peccata in baptismate. Ministerium etenim tingendi corpora tradidit suis fidelibus, potestatem dimittendi peccata sibi proprie reservavit, sicut Joannes praecursor ejus de eo dicit turbis: Ipse vos baptizabit in Spiritu sancto et igni (Matth. III). Et iterum: Ego, inquit Joannes, nesciebam eum quod sibi esset servaturus potestatem baptizandi, nullique traditurus, sed qui misit me baptizare, ille mihi dixit: Super quem videris Spiritum [Col. 0497B] descendentem et manentem super eum, hic est qui baptizat (Joan. I). Apostolo dicente Christum Jesum ministrum fuisse circumcisionis spiritalis poterat aliquis ei objicere: Cujus rei gratia exstitit ipse minister circumcisionis? Ad haec Apostolus: Propter veritatem, inquit, Dei Patris, ad confirmandas promissiones patrum, id est ut confirmaret Deus Pater promissiones suas, quas locutus est ad sanctos patres de salute gentium, dicens Abrahae: In semine tuo benedicentur omnes gentes (Gen. XXVI), sive ut verax appareret complendo promissiones quas patres promiserant de salute gentium, et quae praedixerant de eadem circumcisione spiritali. Nisi enim per gratiam baptismatis mundarentur gentiles et per fidem Domini Salvatoris, nequaquam in filiationem [Col. 0497C] Abrahae transirent, nequaquam etiam esset completum quod dicit Moyses (Deut. XXX): In novissimis diebus circumcidet Dominus cor tuum, et non carnem tuam, id est mundabit illud ab infidelitate omnibusque peccatis per baptismum; illud quoque Ezechielis prophetae, dicentis: Effundam super vos aquam mundam (Ezech. XXXVI), aquam videlicet baptismatis.

Gentes autem super misericordiam, id est de misericordia, honorare Deum, subaudis debent, quia gratis, sine ullis meritis praecedentibus, vocati sunt ad fidem, gratisque acceperunt remissionem omnium peccatorum per spiritalem circumcisionem; per gratiam videlicet baptismatis, non per circumcisionem [Col. 0497D] carnalem: Cui enim plus dimittitur, plus debet diligere (Luc. VII). Sicut scriptum est: Propterea confitebor tibi in gentibus, Domine, et nomini tuo cantabo. Psalmista loquitur ex persona Filii Dei, Deo Patri gratias referentis, propter obedientiam gentium ad fidem venientium. Quomodo ergo laudat et glorificat Filius Deum Patrem, qui aequalis est ei in omnibus? In gentibus utique credentibus laudat illum. Quandocunque enim gentes laudant et glorificant Deum Patrem, Filius Dei laudat illum per ora et opera gentium, cujus sanguine redemptae sunt. Ideoque dicit: Propterea, quia populos multos et gentes mihi subjugasti per fidem, confitebor tibi, Domine pater, et glorificabo te per ipsas gentes, et [Col. 0498A] nomini tuo cantabo, id est nomen Deitatis tuae laudabo.

Et iterum dicit Scriptura in Deuteronomio: Laetamini, gentes, cum plebe ejus. Moyses legislator extendens oculum prophetiae ad tempus vocationis gentium, alloquitur eas hortando ut laudent Deum Patrem cum plebe Israelitica: quae olim plebs ejus sola ex omnibus gentibus vocabatur: O gentes credentes in Filium Dei, per cujus passionem estis redemptae, et per cujus baptismum mundatae et expiatae estis ab omnibus peccatis, sociantes vos in affectu charitatis credentibus ex Israel, laetamini laetitia spiritali.

Et iterum: Laudate, omnes gentes, Dominum: et magnificate eum, omnes populi. Chorus apostolorum [Col. 0498B] alloquitur multitudinem gentium ad fidem Christi et baptismi gratiam concurrentem; et praecipit ut laudes gratiarum referant Domino corde, ore, et opere: cujus gratia sunt redemptae; cujus misericordia ab omnibus reatibus sunt expiatae. In hoc vero quod subdit: Magnificate eum, omnes populi, Judaeos hortatur ut gaudeant de salute gentium, inquiens: Et vos, omnes populi, id est omnes Judaei, magnificate Deum, id est magnum praedicate propter salutem fratrum vestrorum gentilium et propter ineffabilia magnalia quae vobis contulit a diebus antiquis: referentes gentibus quanta et qualia vobis libentissime praestitit.

Et rursus Isaias ait (Isa. XI): Erit radix Jesse; et qui exsurget regere gentes: in eum gentes sperabunt. [Col. 0498C] Jesse ipse est Isai, pater David regis, de cujus prosapia ortus est Christus secundum carnem per Mariam virginem. Hoc quod dicit: Erit radix Jesse, dupliciter intelligi potest hoc modo: Jesse ipse est radix, David vero filius ejus ipse est arbor. Maria virgo, ipsa est ramus ejusdem arboris: flos vero rami istius, Christus, qui dicit ad Ecclesiam in Canticis canticorum: Ego flos campi (Cant. II). Radix ergo hujus flosculi, id est Christi, Jesse fuit, quia sicut flos ex radice arboris processionem habet, ita et Christus secundum carnem ex Jesse originem traxit. Altiori autem intellectu, radix Jesse Christus est, Verbum scilicet Dei Patris, quod inter caetera quae creavit, Jesse quoque creator exstitit: Omnia enim per ipsum facta sunt, et sine ipso factum est [Col. 0498D] nihil (Joan. I). Qui ergo secundum carnem ex Jesse originem duxit, ipse quoque secundum divinitatem radix et creator Jesse exstitit. Jesse interpretatur Est mihi. Est, verbum substantivum est. Quod vero dicitur: Erit radix, similiter erit, ab eodem verbo substantivo venit, et ponitur pro futuro tempore. Quicunque ergo in eum credit, qui dixit ad Moysen: Qui est, misit me ad vos (Exod. III), ille veraciter potest dicere: Est mihi, id est credo in eum qui semper est, et ipse est mihi Deus et erit. Sed quaeri potest, quare dixerit Propheta: Erit radix Jesse, et non potius: erit radix Booz vel Obed, cum et ipsi justi exstiterint, et patres Isai? Ad quod dicendum est, ideo dixisse Prophetam: Erit radix Jesse, et non [Col. 0499A] radix Booz vel Obed, ut ostenderet Dominum Christum Jesum de progenie regali etiam secundum carnem descendere, qui ante saecula genitus est a Deo Patre, Rege regum, et Domino dominantium. Notandumque quia quod dixit: Erit radix Jesse, sub verbo futuri temporis loquens, ad nativitatem Christi humanam respexit, quae adhuc futura erat quando ista praedixit. Dicatur itaque hoc modo: Erit Jesse radix Christi secundum humanitatem, et ipse Christus qui exsurget nascendo per virginem, vel a mortuis resurgendo regere gentes, in eo gentes sperabunt. Christus igitur regit et gubernat gentes, in se credentes, et ipse defendit illas ab insidiis et infestationibus daemonum, omniumque adversariorum, quoniam ipsi in eo sperant.

[Col. 0499B] Deus autem spei repleat vos omni gaudio et pace in credendo. Ex hoc quod Isaias propheta dixit de Christo: In eo gentes sperabunt, sumpsit Apostolus occasionem ut diceret illis hanc benedictionem: Deus autem spei, qui tribuit spem futurorum bonorum in se credentibus, repleat vos omni gaudio spiritali et pace, id est concordia, amore fraterno in se credendo; credentes in eum qui vos per sanguinem suum pacificavit Deo Patri, sitis et ipsi invicem concordes et pacifici, qui hactenus fuistis invicem dissidentes: ut abundetis in spe et virtute Spiritus sancti, id est ut per virtutem Spiritus sancti, plenam habeatis spem aeternae remunerationis, ejusque dono atque auxilio sublevati, virtutem totius bonitatis adipisci mereamini

[Col. 0499C] Certus sum autem, fratres, mei, et ego ipse de vobis, quoniam pleni estis dilectione Dei et proximi, repleti omni scientia, ita ut possitis alterutrum monere, id est invicem vos castigare et corripere. Perfectos in fide blande alloquitur.

Audacius autem scripsi vobis, fratres, ex parte. Audacius, licet sit comparativus gradus, in hoc tamen loco pro positivo ponitur, quod est audacter, id est cum audacia et securitate. Ideoque addidit, ex parte, quia multa sciebat ipse in corde, quae non proferebat ore, et quae illi non poterant capere, ex quibus partem scribebat eis; vel etiam idcirco dixit, ex parte, quia jam legerant ipsi epistolas ejus, quas aliis ecclesiis destinaverat; et quae ibi non legerant ex parte, in hac inferre studuit. Unde et subditur: [Col. 0499D] Tanquam in memoriam vobis reducens, subaudis jam legisse mea dicta in quibusdam epistolis meis: quod tale est, acsi aliis verbis diceret: Dum reduxi ad memoriam legisse vos jam mea dicta, pauciora vobis scripsi, et hoc propter gratiam quae data est mihi a Deo, ut sim minister Jesu Christi gentibus. Gratiam hic appellat sapientiam, quam prae omnibus apostolis accipere meruit, ut beatus Augustinus dicit. Potest et de ministerio apostolatus intelligi, quod ei gratis a Deo collatum est. Scripsi vobis, inquit, pauca ex pluribus, quae in corde meo firma habentur propter gratiam sapientiae, quae mihi a Domino ad hoc data est, ut illam pro capacitate auditorum expenderem; sive etiam ut ministerium apostolatus [Col. 0500A] me complerem in gentibus. Sanctificans Evangelium Dei, id est sanctum esse demonstrans, praedicando illud sine errore et mendacio, sancteque vivendo, et miraculis virtutum testificando, gloriam propriam non quaerendo, neque pro lucris temporalibus haec et omnia, sed pro remuneratione aeternae vitae agendo. Ille sanctificat Evangelium, sive sanctum demonstrat, qui absque errore et mendacio illud praedicat, et quod praedicat ore, confirmat miraculis: exornat sancta conversatione, et qui non quaerit suam laudem, sed Dei; ut fiat oblatio gentium accepta, id est, ut gentes offerantur Deo per me in gratiarum actione, et sit ipsa oblatio amabilis ei, et sanctificata per baptismum, per passionem Christi, et per fidem, in Spiritu sancto, id est per gratiam Spiritus [Col. 0500B] sancti. Pontificum est doctrinae, praedicationis operam dare, et illorum est sacrificium offerre Deo. Nam sicut in Veteri Testamento pontifex sive sacerdos hostiam et oblationem quam offerebat Deo, studiose providebat ut absque macula esset, ita et qui Evangelium annuntiant providere debent ut, neque in praedicatione, neque in doctrina, seu magisterio, aliqua culpa nascatur, ut sicut illae hostiae Deo erant acceptae, ita sint et auditores illorum in sacrificium Dei transeuntes, imitantes ipsi praedicatores egregium doctorem et magistrum gentium, qui illos quos Deo sua praedicatione et ministerio in fide obtulerat, optabat ut sine macula gravioris peccati permanentes accepti essent Deo.

Habeo igitur gloriam, praeparatam, in Christo Jesu [Col. 0500C] ad Deum; acsi diceret: Per virtutes quae sunt in Christo Jesu quas ego amplector, habeo gloriam praeparatam mihi, et honorem maximum apud Deum Patrem.

Non enim audeo aliquid loqui eorum, verborum, quae per me non efficit Christus, verbo et factis, id est, non audeo alia loqui et praedicare, nisi quae Christus inspirat mihi in corde. Quidquid enim operabatur, quidquid loquebatur, totum Christus per eum efficiebat sicut ipse alias dicit: An experimentum quaeritis ejus qui in me loquitur Christus (II Cor. XIII)? In obedientiam gentium verbo et factis: hoc est idcirco insto ego verbo praedicationis, et factis miraculorum, ut gentes obediant Evangelio.

[Col. 0500D] In virtute signorum et prodigiorum, in virtute Spiritus sancti. Signa appellantur multis in locis, in quibus cum sit aliquid mirabile, indicatur quoque per ea aliquid futurum, sicut in sanatione filii reguli ostensum est, Domino dicente: Nisi signa et prodigia videritis, non creditis (Joan. IV). Per hoc enim quod viso miraculo sanitatis in filio illius, perpauci crediderunt, pater videlicet illius cum suis, significabatur quod paucitas Judaeorum creditura esset in Deum. Ecce signum quod utrumque in se continet, quiddam scilicet miraculi, et quiddam futuri. At vero prodigia dicuntur quasi porodigia, vel perrodicentia, eo quod aliquid in futurum tantummodo ostendant, quasi digito ostendo. Signa autem et [Col. 0501A] prodigia pro uno accipiuntur hoc loco, miracula videlicet, quae per virtutem Spiritus sancti operabantur. Ita ut ab Jerusalem per circuitum usque ad Illyricum, quae est provincia in initio Europae, repleverim Evangelium Christi, subaudis omnes gentes et provincias. Illyricum provincia est, ut diximus. Est autem finis Asiae, et principium Europae.

Sic autem praedicavi Evangelium hoc. Quo modo? Non ubi nominatus est Christus, a praedicatoribus, sive ubi in eum jam crederent, ne super alienum fundamentum aedificarem. Non praedicavi, inquit, ubi jam Christus esset praedicatus et crederetur, sed ubi penitus ignorabatur, ne super aliorum praedicationem et fidem ponerem meam. Apostolus ergo ipse jacebat fundamenta fidei, et ipse erigebat parietes. [Col. 0501B] Illis utique praedicabat, de quibus olim praedictum erat, quoniam, Quibus non est annuntiatum, a prophetis, de eo, id est de Christo, videbunt, illum per fidem, et qui non audierunt, praedicantem eum, de eo intelligent, per praedicationem apostolorum.

Propter quod, subaudis opus praedicationis, et impediebar plurimum ab aedificatione verbi, venire ad vos, o Romani, et prohibitus sum usque adhuc. Non impediebatur a Satana, sed ab utilitate praedicationis, ut primum Ecclesias fundaret Asiae, postmodum ad exteras pergeret nationes.

Nunc vero ulterius locum non habens, vacuum ad praedicandum, in his regionibus, cupiditatem autem habens veniendi ad vos ex multis jam praecedentibus annis, cum in Hispaniam proficisci coepero, spero quod [Col. 0501C] praeteriens videam vos, et a vobis deducar illuc, si vobis primum ex parte fruitus fuero. Videtur hoc in Achaia positus dicere, apud Corinthum civitatem ejusdem provinciae, quae utique Achaia vicina et cohaerens est Macedoniae, in quibus locis degens, eum singula quaeque peragrasset, Evangelium praedicans in his duntaxat finibus, in quibus Christus nondum fuerat praedicatus, in agnitione Dei in universa replesset; designat jam adesse tempus quo desiderium suum debeat adimplere, videndo videlicet eos qui Romae morabantur. Bene autem his quos nondum secundum carnem viderat, et ad quos nondum in corpore advenerat, praesentiam sui et retardationem pollicetur. Desiderabilius enim suscipimus bona, quae cito meruimus auferenda, securius [Col. 0501D] vero negligimus, quod nos diutius possidere credimus. Frui, est cum delectatione et gaudio aliquid possidere, vel amplecti et videre.

Nunc igitur, subaudis antequam ad vos veniam, proficiscar in Jerusalem ministrare sanctis. Sanctos appellat illos, qui pro Christi amore omnia sua reliquerant, aut vendiderant, et pretium illorum ad pedes apostolorum attulerant (Act. IV), vel illos qui depraedati fuerant a Judaeis non credentibus, quos laudat inquiens in Epistola ad Hebraeos: Et rapinam bonorum vestrorum cum gaudio suscepistis (Hebr. X). De istis etiam dicit Isaias: Et qui secessit a malo, eorum praedae patuit (Isa. LIX). Isti omnes qui propria reliquerant, vel exspoliati fuerant, qui scientiam [Col. 0502A] praedicandi non habebant, ut ad praedicandas gentes possent ire, erant in Jerusalem vacantes jugiter orationibus ac jejuniis, quibus apostoli de singulis provinciis et locis in quibus praedicabant, quidquid pecuniarum, auri, argenti, vestimentorum accipiebant, eis mittere satagebant, maxime tamen Paulus, qui plurimis gentibus praedicabat. Unde dicunt doctores, quia aliquando amplius quam tres aut quinque modios argenti eis mittebat.

Probaverunt enim Macedonia et Achaia, id est, sanctum et bonum visum est illis, collationem aliquam facere, munerum, in pauperes sanctorum, qui sunt in Jerusalem. Macedonia et Achaias quae et Achaeia vocatur, a qua et populi ejus Achaei dicuntur, provinciae sunt nobilissimae Graecorum sibi adjacentes: [Col. 0502B] quas Apostolus ecclesiis replevit.

Placuit enim eis: et debitores sunt eorum. Quid acceperunt Macedones et Achaici sive Achaei a sanctis qui erant Jerusalem, ut eorum debitores essent? Tribus modis erant debitores eorum: vel quia eos in fide praecesserant qui ab apostolis et praedicatoribus erudiebantur, vel quia ipsorum exemplo et doctrina proficiebant; vel quia etiam unius fidei erant, et unum Patrem Deum habentes, fratres erant in fide. Omnes enim Christiani, qui fratres sunt in fide, debitores sibi sunt, ut alter alterius onera portent. Potest et quarto modo intelligi, in hoc eos existere debitores eorum, quia illi die ac nocte pro salute illorum orationibus insistebant, ut fides Christi in eis roboraretur.

[Col. 0502C] Nam si eorum spiritualium bonorum participes facti sunt gentiles, debent et in carnalibus ministrare eis. Iisdem modis erant participes eorum, quibus et debitores, et est sensus: Jam quia in spiritalibus rebus illi praestant istis supplementum, et quod in se non habent, habent in illis, justum est ut in temporalibus beneficiis eis subveniant.

Hoc igitur opus ministrationis cum consummavero, id est cum perfecero et assignavero eis fructum hunc, collationem videlicet munerum, quam eis mittunt per me fideles, proficiscar per vos in Hispaniam. Congrue autem dicit proficisci per Romam in Hispaniam, quia euntibus de Achaia in Hispaniam, in medio itinere Roma habetur.

[Col. 0502D] Scio autem quoniam veniens ad vos, in abundantia benedictionis Evangelii Christi veniam. Spiritu prophetico afflatus, talia cum securitate dicebat. Quod autem dicit, in abundantia benedictionis Evangelii Christi veniam, tale est, quale et illud quod in exordio hujus Epistolae dixit: Desidero, inquiens, venire ad vos, ut aliquid gratiae spiritalis impartiar vobis, ad confirmandos vos (Rom. I). In abundantia benedictionis Evangelii veniam, id est plenitudine virtutum, ut mea praedicatione quod minus habetis, in fide, percipiatis ex virtute miraculorum, quae apud vos operabor, roboremini in eadem fide, ut majorem gratiam Christi in meo adventu percipere mereamini. Sic etenim fecit, quia veniens quod illis deerat [Col. 0503A] in fide, in charitate, et in caeteris rebus spiritalibus, suo adventu supplevit.

Obsecro ergo vos, fratres Romani, per Dominum Jesum, et per charitatem Spiritus sancti, per dilectionem quam debetis habere erga Deum et proximum, quae per Spiritum sanctum datur, fidelibus, ut adjuvetis me in orationibus vestris ad Deum, id est apud Deum, ut liberer ab infidelibus, qui sunt in Judaea, et obsequii mei, id est ministerii vel obedientiae meae, oblatio accepta fiat in Jerusalem sanctis, ut veniam ad vos in gaudio per voluntatem Dei, et refrigerer vobiscum. Ille quaerit refrigerari, qui calore solis uritur, vel qui pugnando et luctando calefit atque lassatur. Et beatus Apostolus fortiter pugnabat contra philosophos, contra Judaeos, contra haereticos, ideoque [Col. 0503B] desiderabat ad tempus tam corpore quam spiritu requiescere. Unde ipse dicit quodam loco: Si ad bestias pugnavi Ephesi (I Cor. XV). Bestias appellat philosophos et haereticos. Ideo autem exorabat, ut Romani suis orationibus ei subvenirent quia timebat comprehendi, dum veniret Hierosolymam, ab infidelibus Judaeis, et retrudi in carcerem, vel occidi, et non posset neque sanctis deferre munera et oblationem suam, neque postmodum venire Romam, sicut in desiderio habebat. Hinc decutitur pontificum superbia et praelatorum atque principum et potentium hujus saeculi, qui dedignantur exorare subjectos suos, quatenus pro eis preces orationesque fundant. Si enim ille qui et apostolus et pontifex erat omnium gentium, omnique gratia Spiritu sancti [Col. 0503C] repletus, non est dedignatus auxilium subjectorum expetere in orationibus, quanto magis isti qui pleni sunt rapacitate, superbia, omnique nefario actu non debent dedignari? Itaque imitandus est omnibus viribus.

Deus autem pacis sit cum omnibus vobis. Amen. Deus pacis intelligitur sancta Trinitas, cujus misericordia reconciliatum est genus humanum, et cujus dono, pax et concordia datur cunctis fidelibus. Et satis pulchre in pace finivit, duobus populis in concordiam revocatis, ostendens quia non nisi in pacificis Deus pacis (qui pacem praestat) possit habitare.



CAPUT XVI.

[Col. 0503D] Commendo autem vobis Phoeben sororem nostram, non carne, sed communem in fide, quae est in ministerio Ecclesiae, quae est in Cenchris, ut eam suscipiatis in Domino digne sanctis, hoc est, sicut convenit sanctis, sive, ut quidam codices habent, digne satis, id est abunde et humane; et assistatis ei, id est auxiliamini, et subsidium praebete, in quocunque negotio, sive causa, indiguerit vestri, auxilii. Cenchrae portus est Corinthi, ubi erat Ecclesia fidelium, cui ministrabat Phoebe nobilissima matrona victum et vestimentum, utpote fidelissima in fide Christi. Ergo tunc temporis, quando Apostolus istam scribebat Epistolam, Romani omnibus gentibus imperabant, et si quis nobilium praecipuam habebat causam ex aliquo [Col. 0504A] negotio, sive ex oppressione aliorum, sive ex praediorum vel mancipiorum ratione, Romam concurrebat, ubi erat imperator, et judices causarum. Potuit ergo fieri ut Phoebe matrona ob hujusmodi causam tunc deveniret Romam; quapropter praecepit Paulus credentibus, ut ei in omni negotio auxilium ferrent, sive in vestibus, sive in victu, vel aliquo subsidio temporali. Redditque causam quare talia praecipiat. Etenim ipsa quoque astitit, id est ministravit atque auxilium praebuit multis, et mihi ipsi.

Salutate Priscam et Aquilam adjutores meos in Christo Jesu, in praedicatione videlicet et aliis operibus, qui pro anima mea, id est pro vita mea ut illam servarent, suas cervices supposuerunt, periculose [Col. 0504B] opponentes. Prisca ipsa est quae et Priscilla appellatur in Actibus apostolorum, et erat Judaea genere, uxor Aquilae Judaei, qui quodam tempore, dum Judaei vellent Apostolum interficere apud Corinthum, isti se in medio opposuerunt et liberaverunt eum. Unde et subdit: quibus non solus ego Paulus gratias ago, pro hoc facto, sed et cunctae Ecclesiae gentium, quibus ergo praesum, quia per meam praedicationem ad fidem venerunt. Iste est ergo Aquila et Priscilla uxor ejus apud quos manebat Paulus Corinthi positus, quia ejusdem artis labori insistebant, cui et Paulus structurae videlicet tabernaculorum, quae et scenofactoria ars appellatur. Sutores etenim erant, et suebant ex pellibus sive linteaminibus tabernacula et papiliones, in quibus maxime [Col. 0504C] Saraceni habitant, vendebantque ea quae operabantur, indeque vivebant. De his ergo ita legitur in Actibus apostolorum: Post haec autem descendens Paulus ab Athenis, venit Corinthum (Act. XVIII), et invento ibi quodam Judaeo, nomine Aquila, Pontico genere, qui nuper venerat ab Italia, et Priscilla uxore ejus, eo quod praecepisset Claudius imperator discedere omnes Judaeos ab urbe Roma, eo quod seditiosi essent, adhaesit eis, et quia ejusdem artis erant, manebant in unum, et operabantur simul. Erant enim artifices tabernaculorum, ut diximus, id est sutores componentes tabernacula ex pellibus seu cortinis linteis. Sed quaestio hic oritur. Cum in Actibus apostolorum dicatur sicut Paulo superius ostensum est, quod apud Corinthum simul hospitabantur [Col. 0504D] Paulus, Aquila et Prisca, quare in hac Epistola a Corintho eis verba salutatoria scribebat, quasi Romae degentibus? Quae ita solvitur, quod pulsis Judaeis ex urbe per praeceptum Claudii, Corinthum isti duo venerint, rursusque reddita libertate redeundi in morte Caesaris, reversi sunt Romam, ubi eos Apostolus nunc salutat. Horum etiam domesticos et vernaculos salutat, quos et Ecclesiam appellat, dicens: Et domesticam eorum ecclesiam, subaudis saluto.

Salutate Ephaenetum dilectum mihi, qui est primitivus Ecclesiae Asiae. Hic Ephaenetus videtur primus credidisse ex Asia, unde et primitivum Asiae illum vocat sive quia primus omnium credidit, seu etiam quia [Col. 0505A] magnae dignitatis atquae nobilitatis erat. Idcirco autem mentionem istius fecit, ut ostenderet nobiles etiam ad fidem venire, ac per hoc invitaret primos Romanorum ad fidem.

Salutate Mariam, quae multum laboravit in Domino, officium scilicet praedicationis feminis sui sexus impendendo per domos. Nam in ecclesia non docebant mulieres, sed viri: quia ipse Apostolus prohibuerat hoc, dicens: Mulieres in ecclesiis taceant (I Cor. XIV).

Salutate Andronicum et Juniam, cognatos et concaptivos meos, qui sunt nobiles in apostolis, qui et ante me fuerunt in Christo. Potest fieri ut secundum carnem isti cognati fuerint Apostoli, Judaeique similiter existentes, et sunt exsules effecti propriae sedis [Col. 0505B] ob gratiam fidei, sicut et Paulus quando appellavit Caesarem. Crediderunt autem ante illum in Christum, et nobiles habiti sunt in apostolis, id est apud apostolos duodecim, de quibus et illud intelligere possumus, quod fortassis ex illis septuaginta duobus apostolis fuerint et ipsi nobiles.

Salutate eos qui sunt ex Aristoboli domo. Iste Aristobolus congregator intelligitur fuisse fratrum in Christo credentium, cujus factum sic probat, ut ejus discipulos sua salutatione dignos ducat.

Salutate Appellem probum in Christo. Licet quidam faciant ex hoc duo nomina propria, dicentes ita: Salutate Apellem et Probum; non est illud, sed unum nomen est proprium cum adjectivo. Salutate, inquit, Appellem probum, id est probatum in fide, [Col. 0505C] et laude dignum: probum etenim dicimus probatum et laudabilem.

Salutate eos qui sunt ex Narcissi domo. Iste Narcissus, ut in aliis codicibus invenitur, presbyter erat tunc temporis

Salutate Rufum electum in Domino, id est promotum ad sacerdotium, et matrem ejus atque meam, per adoptionem amoris. Haec mulier magna religione pollebat: quae apud Apostolum hoc donum promeruerat, ut mater apud illum vocaretur. Non enim putandum est, in istis salutationibus inaniter fieri per singulos quosque laudis et salutationis differentiam. Qui enim scit quia Christus loquitur in Paulo, certus est quod pro vitae merito, alius quidem probus dicitur ab eo, alius charissimus, alius laborans in [Col. 0505D] Domino, alius electus, ut hic Rufus (de quo nunc sermo est) electus in Domino salutatur, et mater illius mater Apostoli dicitur, causa summae dilectionis.

Salutate invicem in osculo sancto, id est in osculo non ficto, vel subdolo, quali osculo tradidit Judas Salvatorem; vel quali osculantur incesti alios causa immunditiae, quod osculum non castum vocatur, sed columbinum, et est sensus: Jam quia ego non sum praesens, ut vos possim omnes osculari, osculamini vos invicem, mei amoris causa, cum acceperitis hanc epistolam. Ex hoc loco aliisque similibus, mos traditus est Ecclesiae, ut convenientes fideles in ecclesia ad audiendum verbum divinum [Col. 0506A] missarumque celebrationem, post orationes osculo dilectionis suscipiant se invicem.

Rogo autem, vos, fratres, ut observetis eos qui dissensiones faciunt, id est, declinate ab illis qui discordias et rixas movent inter vos. Contra pseudoapostolos et Judaeos non recte credentes loquitur ista.

Hujuscemodi enim: subaudis homines, qui dissensiones generant inter vos discurrendo de domo in domum, adulantes et laudantes quosdam, aliis vero detrahentes, et concitantes unum adversus alterum per detractiones, non serviunt Christo, sed suo ventri: quia ideo adulantur aliis, et detrahentes aliis sunt, ut possint suum ventrem implere: et per dulces sermones et benedictiones seducunt corda innocentium. [Col. 0506B] Ad hoc, inquit, praedicant, et dulces sermones adulationis et benedictionis proferunt, ut corda simplicium fratrum seducere possint, et innocentiam eorum auferre valeant.

Vestra enim obedientia, qua obedistis Evangelio venientes ad fidem, in omnem locum vestrae potestatis divulgata est; hoc est quod in principio hujus Epistolae dixit: Gratias ago Deo meo, quia fides vestra annuntiatur in universo mundo (Rom. I). Gaudeo igitur in vobis, o Romani, quia credidistis sicut et ego. Sed volo vos sapientes esse in bono, ut quidquid sapitis et intelligitis, totum opere studeatis implere; simplices autem in malo, ut vitia et omnia quae mala sunt vitetis et contemnetis. Simile est hoc illi dicto, quod ad Corinthios scribit, dicens: [Col. 0506C] Malitia parvuli estote; sensu autem, perfecti estote (I Cor. XIV); ac si diceret aliis verbis: Bonum sapite faciendo, malum ignorate vitando, et ita in vobis implebitur quod subditur:

Deus autem pacis, quia pacem amat et pacem tribuit suis, conterat Satanam sub pedibus vestris velociter. Satanas in lingua nostra interpretatur adversarius, et potest in hoc loco significare diabolum et Neronem, qui Christianis adversabantur. Possumus etiam et omnia adversa per hoc nomen intelligere quae animae tendenti ad Deum resistunt et adversantur, quae exorat Apostolus conteri et subjici potestati illorum. Deus pacis, cui pax placet, conterat hoc quod contrarium est paci, et dissensiones operatur. Quod autem dicit, sub pedibus, vel [Col. 0506D] simpliciter accipiendum est sub potestate, vel etiam in brevi tempore et velociter.

Salutat vos Timotheus adjutor meus in praedicatione, et Lucius, et Jason, et Sosipater, cognati mei. Timotheum adjutorem suum dicit, omnesque simul cognatos appellat. Et quidem de Timotheo plenissime fertur in Actibus apostolorum (Act. XVI) quod fuerit ex Derben, filius mulieris viduae fidelis, patre gentili. Ipse quoque Apostolus dicit, quod propterea rogaverit eum manere Ephesi, ut denuntiaret quibusdam ne aliter docerent, neque attenderent fabulis et genealogiis infinitis. Lucium autem quidam ipsum perhibent Lucam esse qui Evangelium Actusque apostolorum scripsit. Beatus enim Apostolus [Col. 0507A] non curat de proprietatibus nominum, pro eo quod soleant nomina interdum etiam secundum patriam declinationem, interdum etiam secundum Graecam Romanamque proferri. Jason ipse est cujus mentionem liber Actuum apostolorum facit. Sosipater ipse fuit filius Pyrrhi Beroeensis.

Salutat vos Caius, hospes meus. Iste est Caius concaptivus, qui baptizatus est ab Apostolo, sicut dicit in Epistola ad Corinthios: Gratias ago Deo meo quod neminem vestrum baptizavi, nisi Crispum et Caium (I Cor. I).

Saluto vos ego Tertius, qui scripsi epistolam hanc in Domino. Tertius, proprium nomen est scriptoris credentis, qui Apostolo dictante hanc scripsit epistolam, cui concessit Apostolus suo nomine plebem [Col. 0507B] Romanam salutare, et vocatur Tertius nomine, non numero.

Salutat vos Erastus, arcarius civitatis. Erastus arcarius erat civitatis Corinthiorum, id est princeps vel dispensator qui praeerat arcae ubi ponebantur census regis tributorum et vectigalium. Quod autem addidit: et Quartus, frater, proprium est nomen sicut et Tertius.

Gratia Domini nostri Jesu Christi cum omnibus vobis. Amen. Gratia dicitur gratis data; et nomine gratiae debemus intelligere quidquid boni gratis accipiunt electi a Deo, fidem videlicet, spem, charitatem, remissionemque peccatorum.

Ei autem honor in saecula saeculorum, qui potens est confirmare in fide perfecta et in omni bono, [Col. 0507C] juxta Evangelium meum, videlicet ut sic sitis confirmati sicut monet Evangelium quod praedico, ut de eo nihil vobis desit. Quod autem subdit: et praedicationem Jesu Christi, ipsum est quod Evangelium, quia Christus illud praedicavit, secundum revelationem mysterii temporibus aeternis taciti, id est absconditi. Aeterna tempora, intellige saecula immensa quae praecesserunt mundi exordium, a cujus exordio homine creato potuit revelari mysterium sanctae Trinitatis, et mysterium Dominicae incarnationis, passionis et caetera talia; sed noluit tam venerabile mysterium omnipotens Pater nisi paucis innotescere, praesertim cum homo, neglecto Deo, se totum diabolo concesserit. Igitur a temporibus aeternis quae precesserunt creationem mundi, et, ut ita [Col. 0507D] dicamus, ex quo mundus coepit esse, tacitum occultumque fuit mysterium sanctae Trinitatis, quod nunc, in adventu Christi, patefactum est, ab ipso Christo, per Scripturas prophetarum, qui de illo mysterio aliquando apertis, aliquando obscuris prophetaverunt sermonibus, verbi gratia: Dixit Moyses (Gen. I): In principio creavit Deus coelum et terram, et Spiritus Dei ferebatur super aquas. [Col. 0508A] Ecce Trinitas, sed nonnisi a paucis intelligebatur. Quid dicit Christus? Cum venerit Paracletus, quem ego mittam vobis a Patre meo (Joan. XV); et alibi: Baptizate omnes gentes in nomine Patris, et Filii, et Spiritus sancti (Matth. XXVIII). De nativitate quoque illius dixit Isaias propheta: Ecce Virgo concipiet et pariet filium (Isa. VII). Natus est Christus de Virgine, patefecit mysterium propheticae Scripturae. De sepultura etiam illius dicit idem Propheta: Erit sepulcrum ejus gloriosum (Isa. XI). Sepultus est Christus, patefactum est illud mysterium quod latebat. Quid plura? Surgens a mortuis, aperuit discipulis sensum ut intelligerent Scripturas. Illis intellectis et cognitis, cognoverunt mysterium jam esse completum et manifestum, quod antea latebat. [Col. 0508B] Concordantibus enim et adimpletis in Christo de conceptione, nativitate, morte, atque ascensione mysteriis, et caeteris propheticis annuntiationibus, nulla remanet jam dubitatio quin per prophetas patefactum sit mysterium, a saeculis et temporibus aeternis occultum. Secundum praeceptum aeterni Dei, quia praecepit Filius Dei qui unius substantiae est cum Patre et Spiritu sancto, dicens: Euntes in mundum: praedicate Evangelium omni creaturae, et baptizate omnes gentes in nomine Patris, et Filii, et Spiritus sancti; ad obeditionem fidei in omnibus gentibus, id est, ut omnes gentes obediant fidei et Evangelio ejus. Quod ergo dixit: Et honor et gloria in saecula, manifestare voluit, subjungens:

Soli sapienti Deo cognito per Jesum Christum, [Col. 0508C] id est Patri, et Filio, et Spiritui sancto, qui unius substantiae sunt, et qui in Trinitate unus est Deus. Ideo autem dixit cognito per Jesum Christum, quia per illum est cognitus et manifestatus Deus Pater et Spiritus sanctus, mysterium videlicet Trinitatis. Sapiens autem Deus non ex accidenti vel accidenti dono, sicut Salomon, aut aliquis hominum, sed essentialiter dicitur sapiens et est, quia nihil est ei aliud esse quam sapientem esse; nec sapientem esse quam esse. Finis hujus Epistolae in Graeco apertior habetur, in quo scripto est Epistola. Nam quod dicit: ei honor et gloria, et postea addidit: cui, cum sufficeret quod praemissum habebat: ei gloria, inusitato nostrae locutionis genere usus est; et quod dixit: in saecula saeculorum, morem sacrae [Col. 0508D] Scripturae tenuit, et immensitatem temporum per hoc voluit designare, et tale est acsi diceret: in omnia futura saecula, honor et gloria sit omnipotenti Deo. Amen autem idcirco supposuit (quod est juramentum vel affirmatio in lingua Hebraea, Latine autem sonat verum), ut confirmaret omnia vera esse, quae per totum textum hujus epistolae ab eo scripta sunt.



IN EPISTOLAM I AD CORINTHIOS.
[Col. 0507]


ARGUMENTUM.

Praecepto Domini Salvatoris admonitus Apostolus [Col. 0508D] Paulus, venit Corinthum, quae est metropolis civitas Achaiae, provinciae Graecorum, ubi moratus est [Col. 0509A] anno integro et mensibus sex; ibique constanter praedicavit Evangelium, tantum ut pene omnes ejusdem civitatis habitatores ad fidem Christi converteret. Sed postquam ipse discessit ab eis, multi illorum seducti sunt a Judaeis et pseudoapostolis. Quod audiens Apostolus, scripsit eis hanc Epistolam ab Epheso, et misit per Timotheum, volens eos ad fidem Christi revocare, quia ad tempus ab ea recesserant, et reliquos confirmare.



CAPUT PRIMUM.

Paulus vocatus apostolus Jesu Christi per voluntatem Dei, subauditur Patris. De nomine Pauli, in Epistola ad Romanos, prout melius cognoscere potuimus, auctoritate doctorum dicere studuimus, et [Col. 0509B] quomodo ipse vocatus sit apostolus. In hoc autem quod dicit: vocatus apostolus Jesu Christi per voluntatem Dei Patris, ostendit unam voluntatem esse Patris et Filii. Sicut enim unius substantiae, unius majestatis atque potentiae sunt Pater et Filius, ita unius voluntatis existunt, et qui vocantur a Filio, vocantur a Patre. Sicut Paulus per Filium vocatus est, ita a Deo Patre apostolus, id est missus et legatus, quia legatione Evangelii functus est. Quibus verbis percutit pseudoapostolos, necnon et Judaeos, qui dicebant illum non esse a Deo vocatum Apostolum. Et Sosthenes, frater in fide, et in praedicatione, non tamen apostolus. Quare interponebat Apostolus nomina discipulorum suorum in suis Epistolis? Ob duas causas: sive ut majoris auctoritatis essent, [Col. 0509C] secundum quod Dominus dixit: In ore duorum vel trium testium stabit omne verbum (Matth. XVIII), ne aliquis diceret, quia unius mendacio ista excogitata sunt; sive ut compleret quod ipse docebat, dicens in quodam loco: Si cui revelatum fuerit aliquid sedenti, prior taceat (I Cor. XIV). Nam quando dictabat Epistolas, discipuli ejus aderant in praesentia, et si forte alicui illorum aliter aut alia revelata essent per Spiritum sanctum quam ipse dicebat, quia idem Spiritus sanctus erat in discipulis, qui et in magistro, sicut ab illo dicebatur, ita ponebat in ordinem, non invidens bonus magister discipulis; et insuper nomen illius in exordio cum suo ponebat, quia quamdam partem ibi habebat.

Ecclesiae Dei, quae est Corinthi. Generaliter ad [Col. 0509D] omnem Ecclesiam, id est multitudinem Corinthiorum, scribit, quia carebant illi adhuc episcopo cui specialiter scriberet. Sanctificatis in Christo Jesu, id est per fidem Christi Jesu, per passionem ejus, per aquam baptismatis. Vocatis sanctis. Non ideo vocati sunt Corinthii ad Christum per Paulum quod sancti essent, sed ut sanctificarentur sancteque viverent. Cum omnibus qui invocant nomen Domini nostri Jesu Christi. Sacerdotum est invocare Dominum pro salute populi, ut de ipsis dicitur in Veteri Testamento: Vos invocabitis nomen meum, et ego benedicam eis (Num. VI). Et in Psalmo: Moyses et Aaron in sacerdotibus ejus; Samuel inter eos qui invocant nomen ejus (Psal. LXXXVIII). Hoc dupliciter potest intelligi: [Col. 0510A] cum omnibus, subaudis sacerdotibus, qui invocant nomen Domini, vel cum omnibus Judaeis credentibus, cum eis habitantibus, in omni loco ipsorum et nostro, subaudis salutem optamus. In omni loco ipsorum, id est ubicunque illi fuerint, qui apud illos sunt et apud nos, salutem optamus cum eis.

Gratia vobis sit, id est fides, remissio peccatorum et pax, qua reconciliamur Deo Patri per passionem Christi, a Deo Patre, et Domino Jesu Christo. Spiritus Sancti persona in donis suis accipitur, in remissione videlicet peccatorum et pace, quia Dominus discipulis promisit, inquiens: Vos autem baptizabimini in Spiritu sancto (Luc. III). Gratias ago Deo meo, id est gratias vel laudes refero Deo meo, semper pro vobis. Cum dixit Apostolus: Gratias ago Deo, id [Col. 0510B] est laudes, non sine causa addidit meo. Cum enim omnium creaturarum unus sit per naturam atque potentiam, eo quod sit Creator omnium illorum, tamen proprie dicitur Deus esse, qui merito fidei et justitiae ejus cultores esse probantur, sicut beati Pauli aliorumque apostolorum. Hinc, dicitur: Ego sum Deus Abraham, Deus Isaac, et Deus Jacob (Exod. III), per gratiam et vitae meritum. Et quare dicitur se gratias agere Deo semper pro salute illorum, cum nemo hominum semper possit intentus esse orationibus aut gratiarum actionibus. Nam sicut in scripturis Patrum legimus, Apostolus ab hora prima usque ad quintam operi manuum insistebat; ab hora autem quinta usque ad decimam praedicationi operam dabat; post decimam vero iterum, procurabat pauperum peregrinorumque [Col. 0510C] hospitalitatem, suique corporis necessitatem; per noctem vero orationi intentissime insudabat. Igitur propter nimiam assiduitatem, qua per singulos dies et noctes Deo gratias referebat, tam pro Corinthiis quam pro omnibus quos Christo acquisierat, dixit se gratias Deo semper referre pro illis: in gratia Dei, subaudi Patris, id est pro remissione peccatorum, quae data est vobis, subaudi gratis a Deo Patre, in Christo Jesu, hoc est per fidem Christi Jesu. Illis enim tantummodo largitur Deus Pater gratiam suam, id est remissionem peccatorum, quos videlicet veraciter cognoscit credere in Filium suum; gratia dicitur gratis data. Et non immerito remissio peccatorum et fides gratia Dei appellantur, quia quidquid donorum habemus Dei gratia est: quoniam gratis [Col. 0510D] nobis tribuitur nullis praecedentibus meritis.

Quod in omnibus divites facti estis in illo, hoc est in Christo. In quibus rebus illi erant divites effecti? in fide, in doctrina, in diversitate linguarum, in efficacia miraculorum. Istae sunt divitiae spiritales quibus ditantur electi. In omni verbo, id est in doctrina Novi Testamenti; et in omni scientia, subaudis Veteris et Novi Testamenti, vel, ut ita dicamus, in omni sapientia et scientia, sive in intellectu Veteris et Novi Testamenti.

Sicut testimonium Christi confirmatum est in vobis. Testimonium Christi appellat Evangelium, in quo narrantur testimonia nativitatis Christi, miraculorum quoque necnon et passionis, resurrectionisque [Col. 0511A] ejus, et ascensionis ad coelos, et adventus illius ad judicium. Quae testimonia Christus ante passionem suam praedixit, et omnia in morte sua confirmavit. Videamus unum testimonium ex multis, et consideremus quomodo illud praedixit, et quomodo confirmavit; longe ante passionem suam, dixit discipulis: Ecce ascendimus Hierosolymam et consummabuntur omnia quae scripta sunt per prophetas de Filio hominis, etc., usque dum ait, et die tertia resurget (Luc. XVIII). Sic omnia, illo veniente Hierosolymam, completa sunt, quia traditus est gentibus, Pilato scilicet, et militibus ejus illusus est, occisus, et die tertia resurrexit. Unde dicit Apostolus: Sicut testimonium Christi, id est Evangelium, confirmatum est in vobis, hoc est, creditum est a vobis, et confirmatum [Col. 0511B] in vestris cordibus, quia omnia creditis vera esse quae ibi continentur. Ita ut nihil vobis desit in ulla gratia, id est neque in fide, neque in doctrina, neque in diversitate linguarum, neque in virtute miraculorum. Quaestio oritur in hoc loco: si Corinthii divites erant facti in omni verbo et in omni scientia, et si tanta gratia erant repleti, ut nihil eis deesset gratiae, sicut in sequentibus dicitur, quare apostolus in subsequentibus hujus epistolae locis dicat illos contentiosos esse, et insuper addat, ad verecundiam vestram dico? Quae hoc modo solvitur: Sicut in omnibus ecclesiis duo sunt genera hominum, bonorum scilicet et malorum, ita apud Corinthios tunc temporis erant. Primum ergo, Apostolus a laudibus coepit et gratiarum actione, alloquens eos qui in fide [Col. 0511C] bonisque operibus perfecti erant, abundantes divitiis spiritalibus, ut ipsi semper in melius proficerent, sicque postmodum fortiter coepit redarguere illos qui in fide errabant, dissensionesque seminabant, more peritissimi medici agens, qui vulnus secandum videns, sed aegrum timidum esse conspiciens, diu palpat sana membra, subitoque percutit: more etiam arietis, qui primum humiliato capite incedit, sed postmodum fortiter ferit. Primum enim laudavit bonos, et deinde percussit malos. Verecundae etenim mentes, nisi fuerint palpando reprehensae, ita ut ex aliis rebus audiant quod in consolationem sumant, per increpationem duram protinus ad desperationem cadunt. Exspectantibus revelationem Domini nostri Jesu Christi. Revelatio manifestatio est, Christus [Col. 0511D] ergo modo absconditus est quodammodo, et non apparet, quia non videtur a nobis nisi mente. Videbitur autem in die judicii, quando se manifestabit omnibus hominibus tam electis quam reprobis, sicut dicit Scriptura, imo Propheta per Scripturam: Videbit omnis caro salutare Dei, et tunc dabit electis gloriam quam eis promisit, et vitam sine fine mansuram; unde Apostolus alias: Mortui, inquit, estis peccato et vita vestra abscondita est cum Christo in Deo. Cum autem Christus apparuerit vita vestra, tunc et vos apparebitis cum ipso in gloria (Col. III), quia eritis sicut angeli Dei in coelo, et quod majus est: Similes ei erimus, quoniam videbimus eum sicuti est (II Joan. III). [Col. 0512A] Qui et confirmabit vos, id est roborabit in sua fide et in bonis operibus, usque in finem, id est usque ad diem mortis vestrae, vel usque ad diem judicii, sine crimine. Non dicit sine peccato, sed sine crimine, id est sine capitali peccato, quod a regno coelorum separat. Nam nullus homo est super terram qui faciat bonum et non peccet, aut in verbo, aut in cogitatione. Unde et Joannes ait: Si dixerimus quia peccatum non habemus, nosipsos seducimus, et veritas in nobis non est (I Joan. I). Quod autem dicit: confirmabit vos usque in finem, hoc exposuit, subnectens: In die adventus Domini nostri Jesu Christi, quando ipse veniet reddere unicuique secundum opera sua. Duae autem sunt vocationes: una est quae fit singulis hominibus, quando ab hac vita per [Col. 0512B] mortem corporis transeunt vocati a Domino: altera erit generalis in die judicii, quando omnes, tam boni quam mali, ad judicium vocabuntur; et quos in ista prima vocatione invenerit Deus omnipotens bene laborantes, illos utique in secunda non vocabit ad hoc ut damnet cum reprobis, qui audituri sunt: Ite, maledicti, in ignem aeternum, sed potius ut remuneret cum electis, quibus dicturus est: Venite, benedicti Patris mei, percipite regnum vobis paratum ab origine mundi (Matth. XXV). In omnibus enim verax apparebit, sicut sequentia manifestabunt.

Fidelis Deus, per quem vocati estis in societatem Filii ejus Jesu Christi. Fidelis Pater dicitur, quia verax est et completor sui sermonis. Promisit enim Abrahae daturum se illi terram peregrinationis suae, [Col. 0512C] et quod in semine ejus benedicendae essent omnes gentes, id est in Christo, complevitque illud sicut modo cernimus. Promisit nobis per Filium suum regnum coelorum; verax apparebit utique quia dabit illud nobis, si permanserimus in fide ejus. Societatem hic, secundum Ambrosium, fraternitatem debemus accipere. Fidelis, inquit, Deus Pater et verax est, qui dabit omnia bona patriae coelestis, per quem Deum Patrem vocati estis in societatem, id est in fraternitatem Filii ejus Jesu Christi, ut simus fratres Jesu Christi et filii ejus, non per naturam, sed per adoptionem. Per Filium suum vocavit nos ad fidem suam, ut sit ipse nobis Pater, et simus nos fratres Filii ejus. Quicunque enim in Deum veraciter credit, ejusque voluntati obtemperat, ipse utique frater Domini [Col. 0512D] nostri Jesu Christi est, non per naturam, sed per gratiam adoptionis, sicut ipse dicit in Evangelio: Quicunque fecerit voluntatem Patris mei, qui in coelis est, ipse meus frater, soror, et mater est (Matth. VII); et ad mulieres post resurrectionem: Ite, inquit, nuntiate fratribus meis (Matth. XXVIII).

Obsecro autem vos, fratres, per nomen Domini nostri Jesu Christi, ut idipsum dicatis omnes, et non sint in vobis schismata. Hactenus laudavit illos qui permanserunt veraciter in fide, amodo vero ex hoc loco incipit redarguere illos, qui divisiones (quae schismata Graece appellantur) seminabant, dicentes se potius filios hominum a quibus baptizabantur, sicut sequentia manifestant, quam filios Dei. Quapropter [Col. 0513A] dicit eis Apostolus: Obsecro vos, fratres, per nomen Domini Salvatoris, per quod salvati estis, ut idipsum dicatis omnes, subaudis quod ego dixi superius, quia filii Dei estis, non dicentes vos filios alicujus hominis, sed Dei. Sitis autem perfecti in eodem sensu et in eadem scientia, quod unum est; id est in eodem intellectu manete, quem me accepistis et dicite vos filios esse Dei, sicut dicebatis quando a vobis discedebam corde.

Significatum, id est relatum est enim mihi de vobis, fratres mei, ab his qui sunt Chloes, quia contentiones sunt inter vos. Chloes locus est, et tale est acsi diceret: ab his qui sunt Antiochiae, aut aliquid tale.

Ego quidem sum Pauli, subaudis filius, vel baptismate [Col. 0513B] baptizatus. Apud Corinthios emerserant haeretici post discessum Apostoli; maxime hi qui ex circumcisione erant Judaei credentes, qui quoscunque baptizabant suos esse dicebant filios, baptizantes eos in nomine suo, et illi qui ab eis baptizabantur gaudebant suos appellari filios esse illorum a quibus baptizati fuerant; credentes vero, qui erant fidem et doctrinam Apostoli tenentes, dicebant: Ego sum Christi, quod utique bene dicebant, quia sic est dicendum. Similiter factum est quodam tempore, quando exsurrexerunt Donatus et Novatianus, haeretici, qui quoscunque poterant ab Ecclesia expellebant, iterumque rebaptizabant, et dicebant suos esse filios: et illi gaudebant se appellari Donatistas et Novatianos. Ergo Apostolus, ut comperit talia geri apud [Col. 0513C] Corinthios, scripsit eis ista quae dicuntur hic, errorem illorum ostendens, sed nomina auctorum non prodens. Maluit enim in suam et in aliorum fidelium doctorum personam ista transferre, quam illos prodere, ne deteriores efficerentur. Si enim ita esset ut illi volebant, ut omnes a quo baptizabantur illius essent filii, quasi ejus baptismate baptizati, quot essent baptizatores, tot essent baptismata, cum unum sit baptisma Christi, sicut unus Deus et una fides. Dominus Jesus ministerium quidem tingendi corpora dedit suis fidelibus, gratiam autem baptizandi, id est peccatam dimittendi nulli tribuit, sed sibi proprie retinuit, sicut Joannes dicit de eo turbis (Joan. I): Ipse vos baptizabit in Spiritu sancto, et iterum: Et ego, inquit Joannes, nesciebam eum, id est, nesciebam [Col. 0513D] quod potestatem baptizandi sibi esset reservaturus, sed qui misit me baptizare, Deus Pater videlicet, ille mihi dixit: Super quem videris Spiritum descendentem, et manentem super eum, hic est qui baptizat in Spiritu sancto. Intantum ergo retinuit sibi Christus potestatem baptizandi, ut sicut dimittuntur ei omnia peccata, qui a sancto et innocente viro tingitur in aqua, ita et illi qui a peccatore et scelerato, tantum in nomine sanctae Trinitatis illud fiat. Meritum enim vitae baptizantis sive agentis, nec prodest nec obest in hac parte illi qui baptizatur.

Divisus est Christus, subaudis, si ita est ut dicitis. Non affirmative neque interrogative hoc legendum [Col. 0514A] est, sed suspensa voce. Christus quodam modo dicitur divisus esse, quando honorem et gloriam ejus, quam sibi proprie ipse retinuit, haeretici inter se patiuntur dividentes ejus baptismum. Similiter haeretici dividebant Christum, quando aliqui dicebant illum verum corpus non habuisse, sicut Manichaei: quidam non habuisse animam, ut Apollinaristae, quidam minorem Patre, ut Arius. Nunquid Paulus pro vobis crucifixus est? subaudis non, et est sensus: in illius nomine debetis baptizari, et in illius baptismate debetis credere vos posse salvari, qui pro vobis crucifixus est. Aut in nomine Pauli baptizati estis? Hic ponit se Apostolus pro omnibus illis, in cujus nomine se dicebant esse baptizatos, ideoque a se coepit, ne forte dicerent illi haeretici: Idcirco [Col. 0514B] Paulus talia prohibet ne aliquis dicat se nostro baptismate baptizatum, et nostrum filium esse, ipse sibi vendicet omnem honorem.

Gratias ago Deo meo, quod neminem vestrum baptizavi, nisi Crispum et Caium, qui fuerunt primitiae Achaiae. Baptizavit quidem Paulus tanquam minister, non tanquam ipsa potestas; et idcirco ipse gratulabatur quod plurimos illorum non baptizaverat ut, quia error sub hac re coeperat oriri, si ipse plurimos baptizasset, multo magis ex ejus nomine augeretur error, et dicerent: Ego sum Pauli.

Baptizavi autem et Stephanae domum. Nobilis matrona Stephana exstitit, cujus familiam baptizavit Apostolus. Utrum vero ipsam baptizaverit an in infidelitate permanserit ignoratur.

[Col. 0514C] Non enim misit me Christus baptizare, sed evangelizare. Magis electus est Apostolus ut evangelizaret quam baptizaret: quia plus est evangelizare quam baptizare. Omnis enim qui evangelizat potest et baptizare; sed non omnis qui baptizat idoneus est et evangelizare. In episcopo omnium ordinum dignitas est. Caput est enim caeterorum membrorum; et Apostolus qui pontifex erat, omnes gradus ecclesiasticos habebat. Ideoque et baptizare et evangelizare poterat, sed maxime praedicationi insistebat, sicut alii apostoli. Discipuli vero ejus baptizabant, sicut legimus (Act. X), quod Petro veniente ad domum Cornelii, postquam cecidit Spiritus sanctus super omnem domum ejus, praecepit eos Petrus a suis [Col. 0514D] discipulis baptizari. In primordio etenim fidei omnes baptizabant, et non solum viri, sed etiam feminae, si quando necessitas imminebat. Sed ne tantum ministerium vilesceret, aut non recte a simplicioribus impleretur, crescente numero fidelium per universas civitates et villas, decretum est a sanctis patribus, ut episcopi tantum et presbyteri baptizarent, et si necessitas fuerit, diacones. Non in sapientia verbi, subaudis misit me Christus evangelizare, ut non evacuetur crux Christi, id est, ut non annihiletur passio crucifixi Christi. Haeretici et philosophi praedicabant in sapientia verbi, hoc est culto et polito sermone, ut placerent suis auditoribus, et ipsi apparerent docti: vel etiam in sapientia verbi praedicabant, quia ea quae mundus, id est amatores hujus mundi [Col. 0515A] et philosophi humanae sapientiae, stulta putant, non praedicabant illi. Verbi gratia: Christi nativitatem ex Virgine, mortem, et resurrectionem, quae omnia illi denegabant, dicentes non posse aliquid gigni, nisi ex commistione alterius seminis: et Deum, qui spiritus est, non esse hominem factum, neque Filium Dei mori potuisse, sed quando voluit apparuit, et quando noluit recessit, neque resurrexit, quia non mortuus est. Ista omnia philosophi et haeretici, quia per humanam sapientiam penetrare non poterant, dicebant mendacium esse, et annihilabant passionem Christi. Sed Apostolus praedicabat simplicibus verbis Christum esse natum de Virgine, mortuum et resurrexisse, ut auditores ejus intelligere possent quae loquebatur. Quicunque enim fidem Christi verbis [Col. 0515B] vult exornare, non Dei gloriam, sed propriam quaerit.

Verbum enim crucis pereuntibus quidem stultitia est; his autem qui salvi fiunt, id est nobis, virtus Dei est. Quid est quod dicit verbum crucis? Crux quae inanimata et insensibilis res est, quomodo potest loqui verbum Dei? Verbum crucis dixit, id est Evangelium et praedicationem crucifixi Christi: in infidelitate namque manentibus et non intelligentibus virtutem Dei et sapientiam, stultitia est Filium Dei dicere crucifixum; credentibus vero et fidem habentibus quod per passionem sunt redempti, virtus Dei est ipsa passio, quia per illam merentur salvari.

Scriptum est enim, in Isaia (Isa. XXIX): Perdam sapientiam sapientium, et prudentiam prudentium reprobabo. [Col. 0515C] Modo sapientiam quam ipse Deus dat, perdit sive reprobat, sed humanam quam ipsi homines sibi adinveniunt Deo permittente, dialecticam videlicet, caeterasque artes per quas sperant sapientes esse, illam ad nihilum deducit, et stultam esse manifestat.

Ubi sapiens? ubi scriba? Hoc ad Judaeorum sapientes, scribas videlicet et Pharisaeos, pertinet, ubi inquisitor vel conquisitor hujus saeculi? Hoc ad philosophos pertinet gentium, qui de sapientia conquirebant et de caeteris occultis et abditis rebus, et de naturis creaturarum, et maxime ad astrologos, qui cursu et moderatione duodecim signorum, solis quoque et lunae, et quinque planetarum, dixerunt omnia quae in terris aguntur consistere, et Deum non curare [Col. 0515D] de his quae in terris aguntur, neque de hominibus, neque de animantibus. De his ergo dicit Apostolus: Ubi sunt modo sapientes et scribae Judaeorum? et ubi sunt philosophi gentium et astrologi? In Ecclesia nullum habent locum. Nonne stultam fecit Deus sapientiam hujus mundi? id est: nunquid non fecit, id est demonstravit Deus stultam esse sapientiam amatorum mundi et philosophiam, dum complevit opere quod illi denegabant? Utique illi negabant posse aliquid gigni, nisi commistione maris et feminae. Deus autem omnipotens ostendit sapientiam illorum non esse veram, dum Filium suum constituit nasci ex virgine, sic etiam resuscitavit eum a mortuis, licet illi negarent resurrectionem.

[Col. 0516A] Nam quia non cognovit mundus, id est amatores mundi et philosophi, per sapientiam suam mundanam Deum Patrem, in Dei sapientia, id est in Filio, qui est sapientia Dei Patris; placuit Deo, subauditur Patri, per stultitiam praedicationis, id est per praedicationem Evangelii, quam illi stultitiam dicebant, salvos facere credentes. Sensus hujusmodi est: quia sapientes istius saeculi, confidentes in sua sapientia humana, noluerunt credere in Christum, qui est sapientia Dei, neque in illo etiam noluerunt cognoscere Deum Patrem, vel quia noluerunt credere vera esse quae in sapientia Dei erant, id est Evangelio, permisit eos Deus perire in sua incredulitate, et placuit ei per illam praedicationem quam illi putabant esse stultitiam, salvos facere illos qui credere voluerunt.

[Col. 0516B] Quoniam et Judaei signa petunt, in hoc quod credunt Deo omnia possibilia esse, quaerunt semper signa quomodo illud factum sit, de quo sermo agitur. Sic fecit Abraham, quando dixit ad Deum (Gen. XV): In quo scire potero quod daturus es mihi terram hanc in possessionem, sic Gedeon et alii plurimi. Et Graeci sapientiam, subaudis humanam, quaerunt, id est philosophiam. Quia septem liberales artes apud illos praecipue viguerunt, ideo pro nihilo ducunt simplicem doctrinam fidelium.

Nos autem praedicamus Christum crucifixum: Judaeis quidem scandalum, id est rixam et contentionem, gentibus autem stultitiam. Apostolis praedicantibus mysteria humanitatis Filii Dei, videlicet quomodo [Col. 0516C] natus est ex Virgine, quomodo miracula multa fecit, quomodo Judaei Christum crucifixerunt innocentem, et quomodo ipse resurgens ascendit ad coelos, scandalizabantur Judaei, id est, rixabantur sive contendebant, dicentes nullo modo esse verum ut virgo pareret, ut ipsi Dei Filium interfecissent, sed magnum quemdam a cujus discipulis dicunt inventa esse illa, quae in Evangelio de ejus resurrectione et ascensione referuntur, quae omnia denegant vera esse. Dicunt inter caetera: Christus, quem dicitis vos jam venisse per Virginem, nondum venit, quia nobis promissus est: nec nascetur ex Virgine, sed David resurget, et ipse erit noster Messias. Similiter philosophis gentium stultum visum est ut Filius Dei, [Col. 0516D] qui est auctor vitae, pro hominibus moreretur: et dum ea audiebant praedicari de Christo, quae ratio mundana et philosophorum sapientia penetrare non poterat, constricti stultitiam esse illud dicebant. Ipsi enim dicebant virginem non posse sine semine viri parere, et resurrectionem negabant. Ipsis autem Judaeis vocatis, subaudis ad fidem Christi, et Graecis, id est gentilibus similiter praedestinatis ad vitam et credere volentibus, Christum Dei virtutem et Dei sapientiam, subaudis praedicamus esse. Christus virtus Dei est Patris, quia per illum Deus Pater omnia fecit, ipse est etiam sapientia ejus, quae dicit per Salomonem: Ego sapientia ex ore Altissimi prodii primogenita (Eccl. XXIV); et de qua Psalmista ad Deum Patrem: Omnia, inquit, in sapientia fecisti [Col. 0517A] (Psal. CIII), id est per Filium. Ipse enim recte dicitur Sapientia et Verbum Patris, quia per illum Deus Pater semetipsum manifestavit hominibus; verbi gratia: sicut homo per verbum suum manifestat voluntatem suam. Unde ipse Filius dicit in Evangelio: Pater, manifestavi nomen tuum hominibus (Joan. XVII)

Quia quod stultum est Dei, id est quod stultum ab hominibus putatur, sapientius est hominibus; id est, humanam sapientiam transcendit, et est sensus: Quod homines stultum putant esse, ut Deus omnipotens Pater Filium suum ad passiones, ad mortem perferendam mitteret in mundum, omnem sapientiam philosophicam transcendit; et quia penetrari ab ipsis non potest, stultum dicunt esse, et nolunt [Col. 0517B] credere, non quia vere stultum est, sed sapientius omni sapientia mundana; et quod infirmum est Dei, fortius est hominibus, id est quod illi putant et dicunt infirmum esse, quod Filius Dei potuisset mori, fortius est omnibus hominibus, et omnium fortitudine gigantum. Quomodo? quia mortem quam gigantes evadere non potuerunt, infirmatas crucifixi Christi superavit. Quamobrem infirmum Dei, quod illi dicunt esse infirmum, non est infirmum, quia infirmitas Christi magna victoria est. Superavit enim diabolum, superavit mortem.

Videte, id est considerate, et in vobis ipsis probate, enim vocationem vestram, subaudis qua vocati estis ad fidem Christi, quia non multi sapientes, subaudis a Deo, [Col. 0517C] vocati sunt ad fidem praedicandam, et Evangelium, et caetera usque ad id quod sequitur: Sed quae stulta sunt mundi, elegit Deus ut confundat sapientes, id est piscatores, et pauperes, atque idiotas, quos potentes hujus saeculi et philosophi stultos deputabant, et pro nihilo ducebant: et infirma mundi elegit Deus, ut confundat fortia: id est ut mendaces ostendat, et erubescere faciat philosophos et potentes hujus saeculi. Apostolos appellat infirma mundi, vel quia stulti videbantur sapientibus hujus saeculi, et infirmi sensu atque intellectu mundano; vel propter infirmitatem Filii Dei quem praedicabant. Videamus quomodo per ista infirma mundi ostendebat mendaces, potentes, et fortes hujus saeculi, et quomodo faciebat eos erubescere; praedicantibus apostolis mysteria [Col. 0517D] humanitatis Filii Dei, dum a philosophis contradicerentur omnia quasi mendacia, praecipiebant apostoli afferri mortuos duos, sive quinque, vel etiam amplius; et dum eos per invocationem Filii Dei crucifixi suscitabant, apparebant philosophi et potentes mundi mendaces, et illi veraces. Et ignobilia mundi, id est, quae sine nomine dignitatis erant, et contemptibilia, id est despicabilia, elegit Deus, apostolos videlicet, qui despectui habebantur, et ea quae non sunt, subaudis elegit eosdem scilicet apostolos qui nullius dignitatis vel utilitatis a philosophis et potentibus hujus saeculi videbantur esse, ut ea quae sunt destrueret, id est ut illorum sapientiam evacuaret, qui apud se aliquid videbantur esse. Et quare [Col. 0518A] elegerit infirma mundi et non fortia, manifestat ex parte, dum subdit:

Ut non glorietur omnis caro, id est omnis homo, in conspectu ejus. Sapientes et potentes non possunt gloriari, quia non sunt ab eo vocati propter suam sapientiam aut divitias: nec habent sapientiam divinam et divitias spirituales. Apostoli non possunt gloriari, quia gratis quidquid habent, sine suis meritis a Deo perceperunt; et non possunt gloriari propter sapientiam suam et divitias se esse electos.

Ex ipso autem vos estis in Christo Jesu. Ex ipso, id est Deo Patre, estis, quia ab ipso creati estis: vel ex ipso estis in Christo, id est, ex Deo Patre factum est ut in Christum crederetis, et firmi sitis in fide Christi Jesu. Propositum enim et dispositio Dei [Col. 0518B] Patris fuit, ut per Christum veritatem et misericordiam ejus cognosceremus. Qui, subaudis Jesus Christus. factus est nobis sapientia a Deo Patre. Non debemus pueriliter intelligere Filium Dei secundum divinitatem esse factum, sed genitum a Deo Patre ante omnia saecula, licet secundum humanitatem factus sit in utero virginali opere Spiritus sancti; sed ita est intelligendum: Factus est nobis sapientia, id est, factus est ut nobis esset sapientia, et nos faceret sapientes. Tale quid in Psalmo habetur: Factus est mihi Dominus in refugium (Psal. XCXIII), quod nihil est aliud nisi, factus est, ut in illo refugium haberemus. Et in propheticis libris: Factum est Verbum Domini ad Joel et ad Osee, id est, factum est ut loqueretur Verbum Domini ad Joel: Verbum [Col. 0518C] etenim Domini non est actum, sed genitum. Dicamus et aliter: Factus est nobis sapientia a Deo Patre, id est, ille qui est genitus ante omnia saecula, factus est homo, ut nos faceret sapientes. Simili modo factus est nobis. Et justitia, quia nos justificat, et sanctificatio, quia sanctos nos facit, et sanctificat nos per baptismum, et redemptio, quoniam sanguine suo nos redemit. Et hoc quare?

Ut quemadmodum scriptum est, subaudis in Jeremia, Qui gloriatur, in Domino glorietur. In Domino, et non in se gloriatur, qui bonum omne quod habet a Deo peperisse fatetur sine suo merito, ideoque non quaerit gloriam propriam et laudem, sed illius a quo quidquid habet accepit.



CAPUT II.
[Col. 0518D]

Et ego, cum venissem ad vos, fratres, veni non in sublimitate sermonis, id est in facundia eloquentiae, aut sapientiae mundanae, quia nihil vobis per humanam sapientiam polito sermone praedicavi: Annuntians vobis testimonium Christi. Testimonium Christi est Evangelium, quia ibi sunt testimonia incarnationis ejus, passionis, mortis, resurrectionis ascensionisque ad coelos, et adventus ad judicium.

Non enim judicavi me scire aliquid inter vos, nisi Jesum Christum, et hunc crucifixum. Quod nihil aliud est quam: Nihil vobis aliud praedicavi, nisi Jesum Christum crucifixum. Quaestio oritur in hoc loco. Cum in subsequentibus dicat: Tradidi enim [Col. 0519A] vobis in primis quod et accepi quoniam Christus mortuus est pro peccatis nostris; et quia resurrexit tertia die, loquens de mysteriis humanitatis ejus, quare modo dicat non alia se praedicasse, nisi Jesum Christum crucifixum, id est passionem ejus? Quae hoc modo solvitur: Quia in hoc quod dicit Christum Jesum crucifixum, comprehendit omnia mysteria pertinentia ad humanitatem ejus. Ille enim crucifigitur, qui ante nascitur; ille moritur, qui crucifigitur; ille sepelitur, qui moritur; ille resurgit, qui mortuus fuerat; ac si diceret aliis verbis: Quia vos idonei non eratis ad capienda alta mysteria Divinitatis Christi, licet multa sapientia in me esset, judicavi sive statui, et decrevi in animo meo ea tantummodo mysteria vobis praedicare, quae ad [Col. 0519B] humanitatem Jesu Christi pertinent, et quae vos penetrare possetis.

Et ego in infirmitate, subaudis corporis, et timore mentis, et tremore multo membrorum fui apud vos, o Corinthii! Forsitan veniens Apostolus Corinthum, infirmatus est corpore, et timebat nimium, ne in ipsa infirmitate positus interficeretur a pseudoapostolis, quibus contraria praedicabat; et timebat ne Corinthii, ab ipsis pseudoapostolis decepti, recederent a rectitudine fidei quam ab ipso perceperant. Vel aliter: in infirmitate sensus fuit apud illos, quia quodammodo infirma videbatur ejus sapientia dum propter infirmitatem auditorum, et tarditatem sensus eorum non manifestabatur plenissime; in timore etiam et tremore erat timens interfici (ut diximus) [Col. 0519C] ab haereticis et pseudoapostolis

Sermo meus et praedicatio mea, subaudis fuit, non in persuasibilibus humanae sapientiae verbis; id est non philosophica et culto sermone praedicavi vobis Christum, ut vos deciperem et deluderem per obscuritatem verborum, sicut philosophi faciunt, sed in ostensione Spiritus et virtutis, id est in exhibitione miraculorum, quae per virtutem Spiritu sancti operabar, confirmabam meam sententiam vel praedicationem, quia quod docebam et praedicabam verbis, miraculis roborabam, et ostendebam vera esse: quod philosophi vestri et pseudoapostoli non poterant agere. Hoc autem idcirco faciebam, ut fides vestra non sit in sapientia hominum, humana tantummodo sapientium, sed in virtute Dei, hoc est in virtute [Col. 0519D] miraculorum probetur.

Sapientiam autem divinam loquimur inter perfectos in fide et sensu, qui valent eam capere. Perfectos hic appellat apostolos aliosque credentes, qui intantum etiam profecerant in fide, ut socii essent et adjutores in officio praedicationis, sicut erat Timotheus, Titus, Sosthenes, aliquando quamplurimi, et est sensus: Nos quidem habemus sapientiam divinam, sed vos non potestis eam capere neque tunc poteratis, quia adhuc parvuli probamini esse in sensu. Sapientiam vero non hujus saeculi, id est, mundanam sapientiam non loquimur, qua utuntur amatores hujus saeculi, neque sapientiam principum hujus saeculi loquimur, id est philosophorum, qui destruuntur. [Col. 0520A] Quomodo destruuntur philosophi et potentes hujus saeculi? Per mortem corporis rediguntur in pulverem, et destruitur, sive annihilatur eorum sapientia. Destructus est Plato, et Aristoteles per mortem, et eorum sapientia in Ecclesia pro nihilo ducitur; vel etiam tunc destruebantur illi eorumque sapientia, dum quod illi per humanam sapientiam edocti, dicebant nullo modo posse fieri, Deus omnipotens per apostolos ostendebat verum esse; verbi gratia: negabant illi quod Filius Dei esset natus ex virgine sine semine viri, eo quod humana natura hoc non admitteret; dum per invocationem ejusdem Filii Dei apostoli mortuos suscitabant, evacuabatur et destruebatur eorum sapientia, et ipsi stulti reputabantur. Si ergo apostoli sapientiam humanam [Col. 0520B] non loquebantur, quid praedicabant? Hoc Apostolus exponit:

Sed loquimur, inquiens, Dei sapientiam, quae abscondita est in mysterio, id est in obscuritate intelligentiae. Sapientiam hic duobus modis possumus intelligere: Evangelium Christi videlicet, ubi inerrabilis sapientia latet; vel, quod melius est, sapientiam substantialem, quae est Verbum Dei Patris, quae loquitur per sapientiam: Ego sapientia ex ore Altissimi prodii primogenita (Eccli. XXIV). Istam ergo sapientiam loquebantur apostoli, quia ipsa loquebatur per illorum ora, et ipsam praedicabant illi. Sed si abscondita erat, quomodo loquebantur illam? philosophis utique et potentibus hujus saeculi erat abscondita, et illis erat manifestata per seipsam. Unde [Col. 0520C] sequitur: Quam sapientiam, id est Christum, praedestinavit Deus Pater secundum humanitatem, ante saecula in gloriam nostram, id est ad glorificationem nostram, qui credidimus per illum redempti et mundati a peccatis, ut glorificari mereamur adhuc. Igitur ante omnia saecula praedestinavit Deus Pater hominem assumendum a Verbo, ut esset verus Filius Dei, et nos per illum glorificaremur. Unde Apostolus in Epistola ad Romanos ait: Qui praedestinatus est Filius Dei in virtute (Rom. I). Sequitur:

Quam sapientiam nemo principum hujus saeculi cognovit. Principes hujus saeculi dupliciter intelligendi sunt in hoc loco: principes hujus saeculi, id est Octavianus, Tiberius, Herodes, Pilatus, scribae, et Pharisaei, sacerdotesque Judaeorum, non cognoverunt [Col. 0520D] Christum esse Filium Dei, quia videntes illum hominem esse, videntes eum fatigari, sitire, esurire, non putabant esse Deum: unde Petrus: Scio, inquit, fratres, quia per ignorantiam hoc fecistis, sicut et principes vestri (Act. III). Quid ergo: si per ignorantiam servi occiderunt Filium Dei, nunquid immunes sunt apostoli? Absit ut peccatum eis non ascribatur, quia per opera miraculorum poterant cognoscere operatorem, quoniam, nisi Filius Dei esset, nequaquam talia facere posset quae nemo ante eum alius fecit. Unde ipse dicit: Si non venissem et locutus fuissem eis, et opera non fecissem in eis, quae nemo alius fecit, peccatum incredulitatis non haberent (Joan. XV). Et quid sequitur: Nunc, inquit, [Col. 0521A] excusationem non habent de peccato suo. Et quamvis Deum esse nescirent, tamen, quia rem impiam faciebant et injustam, innocentem damnantes, non erant nescii, ideoque rei tenentur. Alio modo: principes hujus saeculi possumus intelligere aereas potestates, daemones videlicet per hunc aerem discurrentes, de quibus ipse dicit in Epistola ad Ephesios: Non est nobis colluctatio adversus carnem et sanguinem, sed adversus principes et potestates tenebrarum harum, contra spiritalia nequitiae in coelestibus (Ephes. VI): de quorum principe Dominus ait (Joan. XII, XIV): Nunc princeps hujus mundi ejicietur foras; et, Venit princeps mundi hujus, in me nihil invenit. Quamvis enim Marcus evangelista dicat de daemonibus (Marc. I): Sciebant, inquit, illum esse Christum [Col. 0521B] et ipsa daemonia, subaudis dicunt: scimus quia tu es Filius Dei; tamen non veraciter poterant credere illum esse Filium Dei, videntes illum iterum post facta miracula esurire, sitire, fatigari. Sciebant quidem illum esse promissum in lege, sed nesciebant quod potestatem, quam in hoc mundo tenebant, per illum essent amissuri et quod tantae potentiae esset futurus. Quapropter subjungit Apostolus de utroque ordine principum.

Si enim cognovissent, subaudis principes hujus saeculi, illum esse Filium Dei, nunquam Dominum gloriae crucifixissent. Dominus gloriae Verbum Dei Patris est, per quod glorificatur Deus Pater, quia per illud omnia fecit. Sed quaerendum est studiosissime, si gloria Dei Patris Verbum ejus est: quo [Col. 0521C] modo ipse Dominus gloriae qui spiritus est, potuit crucifigi? Christus Filius Dei ex duabus substantiis consistit, divina scilicet et humana in unitate personae. Divinitas ergo Verbi quae genita est a Deo Patre ante omnia saecula, a tempore conceptionis illius hominis quem assumpsit in utero virginali, in eodem homine plenissime mansit, et eadem gloria et potestas, quae erat in Verbo, coepit habitare in homine, et factus est ipse homo gloria Dei Patris, sicut ei Deus Pater dicit: Exsurge, gloria mea de sepulcro (Psal. LVI). Et non solum gloria Dei Patris est ipse homo, sed etiam Deus est. Si enim Verbum caro factum est, id est, si Deus homo factus est, utique et homo Deus factus est. Et tamen hoc est diligentissime attendendum, quia licet Judaei et principes [Col. 0521D] hujus saeculi Deum persequerentur, tamen in forma servi crucifixus est ipse, quia erat Dominus gloriae, et Divinitas impassibilis mansit. Videamus ex hoc aliquam similitudinem. Rutilante sole, et ex clara lampade fundente lumen, radius et splendor ejus illustrat et perfundit arborem; dum ergo adeunt eamdem arborem homines cum securibus incidendam, nunquid erigendo et deponendo secures incidunt radios solis, licet arborem incidant? Sic utique sicut impassibilis manet radius solis, licet semper videatur, ferit insuper arborem quam illustrat: ita illius divinitas, quae omnia implet, impassibilis mansit, quamvis ille quem replebat in cruce passionem sufferret. Multa possent ex hoc dici, sed ista [Col. 0522A] pauca dicta nobis sufficiant tenentibus firmissime, quia si daemones Christum esse Filium Dei cognovissent, qui Dominus gloriae est majestatis per quem Deus Pater glorificatur, nequaquam ad crucifigendum eum Judaeos ac milites Romanorum compellerent. Ipsi enim illum crucifixerunt qui ad crucifigendum suaserunt, et ipsi principes Judaeorum et milites nequaquam illorum suasionibus obedirent ad hoc ut crucifigerent, si Filium Dei esse veraciter crederent.

Sed, sicut scriptum est in Isaia: Quod oculus corporis non vidit, quia non est corpus neque color; nec auris corporis audivit, quia non est sonus; nec in cor hominis humana sapientis ascendit, quia cor, id est intellectus hominis, illuc debet ascendere; [Col. 0522B] quae praeparavit Deus his qui diligunt eum, id est, qui eum non offendunt corde, verbo, et opere.

Nobis autem, apostolis et credentibus in se, revelavit Deus per Spiritum suum, id est Spiritum sanctum, quod non revelavit daemonibus, neque philosophis humana sapientibus. Spiritus enim sanctus qui est in nobis omnia scrutatur, id est, omnia secreta investigat, et non solum secreta cordium, sed etiam profunda, subaudis mysteria Dei, et praescientiam illius, quia unius substantiae est cum Patre et Filio.

Quis enim scit hominum quae sunt in corde hominis, nisi spiritus hominis, qui in ipso est? subaudis nullus. Est sensus: sicut quae in homine sunt nemo scit, nisi spiritus hominis, qui in ipso est, ita et quae Dei [Col. 0522C] sunt nemo cognovit, nisi Spiritus Dei, et cui idem Spiritus sanctus revelare dignatur.

Nos autem, apostoli et credentes, non spiritum hujus mundi accepimus, id est spiritum divinationis et spiritum pythonicum, sed Spiritum qui ex Deo est, id est Spiritum sanctum, et in doctrina Spiritus loquimur, id est simplici sermone, et sicut Spiritus sanctus nos docet interius, cum miraculorum virtute, spiritalibus viris qui possunt penetrare quae dicimus, spiritalia mysteria comparantes. Quod tunc fit, quando capacioribus divina committuntur mysteria.

Animalis autem homo non percipit ea quae sunt Spiritus Dei, id est, quid gratiae crux Christi conferat credentibus? Animalis homo dicitur, qui Spiritum [Col. 0522D] Dei non habet, qui licet ratione a pecore distet, tamen ipsa ratione non bene utitur, quia non putat aliquid esse post mortem sed secundum ritum animalium versatur. Ideoque animalis dictus est ab anima, carnalis a carne, eo quod totus ex anima constet et carne. Stultitia est enim illius, subaudis quod audit de mysteriis Dei; et non potest intelligere, quia spiritaliter examinatur, id est, discutitur et dijudicatur. Et quia homo non potest intelligere quod audit, nec vult credere, a spiritalibus viris dijudicatur et condemnatur. Philosophi mundana sapientes, et haeretici apud Corinthios degentes, ut facilius animos auditorum pervertere possent, et a rectitudinis statu deficere, sua prava dogmata honesto [Col. 0523A] sermone poliebant. Ideoque dixit parumper superius: Non loquimur nos in verbis doctis humanae sapientiae. Dicebant enim culto sermone quod humana natura non reciperet ut Deus incomprehensibilis et incorporeus homo fieri posset, et nec esse credibile ut virgo hominem sine virili semine conciperet, aut post partum virgo esse posset, nec posse fieri ut homo post mortem de pulvere terrae resurgat, et alia luculentissimo sermone proferebant: et ut hoc credatur stultum esse dicebant, ideo quia ipsi per humanam sapientiam penetrare non valebant.

Spiritalis autem vir dijudicat omnia, id est discernit et probat omnia quae audit, videt, et cogitat: quid sit verum et falsum, quid sit bonum et malum, [Col. 0523B] et cognoscit vera esse quae praedicamus, vel discernit omnia genera hominum carnalium: ipse autem a nemine judicatur, id est, neque a spiritalibus viris sui similibus, neque a Deo damnatur vel reprehenditur.

Quis enim cognovit sensum Domini? aut quis instruxit eum? id est, quis hominum potest intelligere et penetrare intellectum et sapientiam Domini quo omnia fecit? quis, subaudis homo, instruat, et doceat, sive corrigat ipsum Dominum, et dicat: Hoc et illud non bene fecisti, ita debes corrigere istud, et ita meliorare illud? subaudis nullus. Insuper magnificabit et laudabit sensum et intellectum Domini atque potentiam, si cognoverit ab illo omnia esse facta, dicens eum sapienter cuncta fecisse. Nos autem [Col. 0523C] sensum Christi habemus, id est, intellectum Christi habemus, et sentimus vera de illo per Spiritum sanctum illuminati, qui omnia novit cum Patre et Filio; et est sensus: ideo quia nemo potest penetrare intellectum et sapientiam Dei, nisi ipso donante, idcirco nemo debet dubitare quin ista vera sint quae dicimus de nativitate et humanitate Christi, quia nos Spiritum sanctum habemus.



CAPUT III.

Et ego, fratres, non potui vobis loqui quasi spiritalibus, tarditate sensus vestri, non mei praepeditus.

Nondum enim poteratis, subaudis mysterium Divinitatis Christi capere. Ne illi dicerent: modo possumus, [Col. 0523D] subdidit: Nec nunc quidem potestis: in futurum tamen Deo donante poteritis. Ideoque quia non poteratis capere, addo: Lac vobis potum dedi, non escam, id est, simplicem doctrinam de humanitate Christi, non solidum cibum de divinitate Christi et mysterio Trinitatis.

Cum enim sit inter vos zelus et contentio, zelus, id est invidia et contentio de variis baptismatibus.

Cum dicit unus: Ego quidem sum Pauli baptismate baptizatus, et ejus filius sum; alius autem: Ego Apollo; nonne homines estis? id est: nonne carnaliter sapitis? Fidelium apostolorum nomina pro falsorum ponit ob causam supra memoratam. Quid est Apollo? quid vero Paulus? subaudis nihil per [Col. 0524A] se comparatione Christi, et ipse exponit quid sint:

Ministri, inquit, ejus cui credidistis: ideoque non possumus dimittere peccata in baptismate, quod Christus proprie sibi retinuit. Ille ministrat qui recte praedicat, et unicuique sicut convenit ministrat, sicut Dominus ministerium dedit.

Ego plantavi, praedicando vobis fidem, Apollo rigavit, id est baptizavit et tinxit corpora: sed Deus incrementum, id est augmentum, dedit mihi praedicanti, et Apollo riganti, quia ego fidem exterius praedicavi, Deus firmavit eam in cordibus audientium, et multiplicavit numerum credentium: et Apollo tinxit corpora, sed Deus peccata dimisit. Deus omnia ex se et a se habet, nos autem et ex illo [Col. 0524B] et ab illo.

Itaque neque qui plantat, id est praedicat, neque qui rigat, id est baptizat, est aliquid comparatione Dei: quia non potest fidem infundere, neque peccata dimittere, si Deus auxilium non dederit.

Qui autem plantat et qui rigat, unum sunt, id est unius Dei ministri et servi sunt et unius naturae, quia homo iste et homo ille in personis quidem duo sunt, sed in natura et officio unum. Unusquisque autem propriam mercedem accipiet secundum laborem suum, id est, qui praedicat majorem, et qui baptizat minorem. Similiter intelligitur de omnibus hominibus, quia unusquisque secundum qualitatem laboris accipiet quantitatem muneris.

Dei enim sumus adjutores. In Graeco melius habetur: [Col. 0524C] Dei operis participes sumus. Deus operatur fidem in praedicatione, et solvit peccata in baptismate, cujus operis participes et adjutores sunt qui praedicant, et baptizandorum corpora mergunt. Dei agricultura estis. Ager est hic mundus, id est ejus habitatores, quorum corda excolit per praedicatores suos. Nam sicut ager vomere et ligone excolitur a cultore, ita vomere praedicationis excoluntur corda auditorum, ut sementum fidei et praedicationis recipiant, et fructum bonorum operum reddant. Dei aedificatio estis, quia ipse vos in sua fide per nostram praedicationem aedificat, ut ipsum in corde retineatis.

Secundum gratiam Dei, id est secundum sapientiam, quae data est mihi prae omnibus apostolis. Ut [Col. 0524D] sapiens architectus fundamentum posui. Architectus dicitur princeps in structura domus; sapiens architectus est, qui ejus a quo instructus est, voluntatem et auctoritatem imitatur, sicut fecit Paulus Christi doctrinam imitando, non alia praedicans quam quae ab ipso percipiebat, et in mente videbat; vel, sapiens architectus est qui super arenam fundamentum non ponit suum, ne sit infirmum, ne super vacuam terram: similiter Paulus, ut sapiens architectus, fundamentum posuit, quia Corinthiis ipse primum praedicavit. Nullus enim ante ipsum fundamentum fidei in illis locaverat: alius autem, bonus aut malus aedificator vel operator, videat, et consideret quid superaedificet, ut secundum firmitatem fidei sive [Col. 0525A] fundamenti procedant parietes, id est bona opera.

Fundamentum enim aliud nemo potest ponere, praeter id quod positum est, quod est Christus Jesus. Fundamentum appellat in hoc loco fidem Christi Jesu, quae bono fundamento comparatur; quia sicut in domo primum fundamentum ponitur, ac deinde parietes eriguntur, ita primum fides collocanda est in cordibus auditorum, ac deinde bona opera debent surgendo apparere: et sicut domus sine fundamento si fuerit, vel si fundamentum infirmum et non solidum habuerit, non potest subsistere, ut non corruat impulsa a ventis et imbribus: ita opera non possunt esse bona neque Deo accepta sine fide perfecta, quia sine fide impossibile est Deo placere; et sicut domus firmum fundamentum habens immota [Col. 0525B] permanet, ita quicunque veram sincerissimamque fidem habuerit, inter adversa et prospera hujus saeculi firmiter permanebit, quia justus ex fide vivit (Rom. I). Sed sicut fundamentum sine structura parietum nihil utilitatis habet, ita quicunque fidem sine operibus habere videtur, non ideo perfectus habebitur, quia fides sine operibus mortua est (Jac. II). Quapropter exornanda est bonis operibus, ut quod corde credimus, confiteamur ore, et bona opera sectando studeamus decorare. Fundamentum ergo aliud nemo philosophorum, nemo pseudoapostolorum, nemo haereticorum potest ponere praeter id quod positum est, quod est Christus Jesus: quia alium deum nemo potest praedicare, quam illum quem nos praedicamus, neque aliam fidem quam illam [Col. 0525C] quam annuntiamus, et quae in cordibus vestris est, id est fides Christi Jesu: bene autem dicit Christum Jesum fundamentum esse, quia quicunque fidem ejus habent, in illorum utique cordibus habitat ipse. Ideoque nemo potest aliud fundamentum ponere in cordibus fidelium quam fundamentum fidei Christi: quoniam si aliam fidem coeperit praedicare, a fidelibus non recipietur; et si quis illius doctrinam et errorem susceperit, jam non erit fundamentum, sed potius destructio domus.

Si quis autem superaedificat supra fundamentum hoc, id est supra fidem Christi, aurum, id est doctrinam sanctam et rectum sensum, argentum, id est eloquia divina, de quibus dicit Psalmista: Eloquia Domini, eloquia casta argentum igne examinatum [Col. 0525D] (Psal. XI), et lapides pretiosos, id est diversa genera virtutum, quoniam sicut lapides boni insolubiles sunt ab igne, ita et illa aeternaliter permanent, nec consumentur ab igne die judicii. Si quis autem superaedificat ligna, fenum, stipulam, id est pravam doctrinam et mala opera. Uniuscujusque opus manifestum erit in die judicii. Sicut ergo per aurum sensum perfectum, per argentum eloquia incorrupta, per lapides pretiosos qui ab igne non liquefiunt, virtutes intelligimus, ita per ligna, fenum, ac stipulam, prava doctrina et mala operatio accipi potest. Aliter: per aurum, et argentum, et lapides pretiosos, possumus intelligere bona opera virtutesque praeclaras: per fenum vero, [Col. 0526A] lignum, stipulam, levia peccata, sicut est otiosus sermo, risus inhonestus, et caetera talia. Per plumbum vero, et ferrum, atque stannum, quae sancti doctores addunt, gravia et immanissima peccata, quae a regno coelorum separant. Igitur sicut aurum, et argentum, et lapides pretiosi igne probantur, et tamen non consumuntur, ita in die judicii qui habuerint bona opera et bonam praedicationem, licet per ignem transeant, tamen nullam poenam neque laesuram sustinebunt: qui vero habuerint levia peccata, transeundo per ignem expiabuntur, quia consumentur ibi sicut fenum vel stipula, sive ut ligna comburentur ab igne, tamen ipsi non remanebunt in igne, sed mandati et probati ascendent ad Dominum. At qui habuerint gravia peccata, quae a regno [Col. 0526B] coelorum separant, et quae Apostolus commemorat alibi, inquiens: Adulterium, fornicationem, et homicidium, et caetera talia; sicut ferrum et plumbum sive stannum liquefiunt quidem, sed non deficiunt per ignem, ita illi pondere peccatorum gravati, remanebunt in igne, et sustinebunt poenas non deficientes. Dies enim Domini declarabit, id est, dies judicii et vindictae Domini manifestabit omnia opera hominum, quia in igne revelabitur, id est cum igne demonstrabitur ipsa dies. Tradunt doctores, quod quantum spatium aeris occupavit aqua in diluvio, quae omnes montes transcendit, et (ut philosophi definiunt) usque ad circulum lunae pervenit, tantum spatium occupabit ignis in die judicii. In quo probabuntur electi sicut aurum, et quorumdam levia [Col. 0526C] peccata consumentur, impiis ibi remanentibus. Dicit enim beatus Ephraem quia tantus terror invadet omnes in die illa et bonos et malos, dum viderint infernum ardentem, et Dominum Jesum cum majestate et gloria venientem ad judicium, ut si immortales jam non essent effecti, iterum morerentur. Quo timore etiam levia peccata sanctorum purgabuntur, sicut dicitur: Videntes autem angeli purgabuntur. Angeli hic appellantur electi. Et uniuscujusque opus quale sit, utrum bonum an malum, ignis ille probabit.

Si cujus opus manserit quod super fidei fundamentum aedificavit, mercedem aeternae retributionis accipiet. De illis modo loquitur, qui aedificant super fidei fundamentum bona opera, quae designantur per [Col. 0526D] aurum et lapides, sive argentum, quae manebunt, quia non consumentur ab igne, sed potius probabuntur sicut probatur aurum.

Si cujus opus arserit in igne qui levia peccata habuerit, quae velut stipula consumentur, detrimentum patietur, id est poenas sustinebit dum coeperint illas probari et consumi, licet ipse perierit, sicut sequentia manifestant, Ipse autem salvus erit; sic tamen quasi per ignem, subaudis transiens, et ab igne purgatus et expiatus. Nam et in hac vita electi adversitatibus et infirmitatibus probabuntur in modum auri et argenti ab igne, sicut tres pueri et sancti martyres, necnon etiam et beatus Job. Qui vero levia peccata attrahunt, purgantur ab illis qui a tribulationibus [Col. 0527A] incenduntur in hoc saeculo, vel post mortem in igne purgatorio, vel alia afflictione, orationibusque hominum expiantur. Tamen quod sine illicito amore non habuerunt, utique sine urente dolore non perdent. Qui vero plumbum coacervant sibi, plerumque in hoc saeculo incipiunt cruciari et ex parte pati quae in futurum plenius passuri sunt.

Nescitis quia templum Dei estis? id est habitatio Spiritus sancti, et quod Spiritus Dei habitat in vobis? A tempore baptismatis incipit habitare in nobis Spiritus sanctus, et templum illius sunt omnes angeli et omnes justi.

Si quis autem templum Dei violaverit, id est, si quis seipsum corripuerit peccando, vel alios prava doctrina, [Col. 0527B] sicut pseudoapostoli, vel quemlibet pravo suo exemplo, disperdet illum Deus de numero fidelium suorum et coetu electorum, sicut latro vel homicida, sive quilibet reus a bonis sententia judicis dividitur, et malus tortorum in carcerem mittitur. Templum enim Dei, id est templum Spiritus sancti, Patris et Filii, sanctum est, quod estis vos: ideo non debetis illud violare. Fideles alloquitur, in quibus Deus per fidem et dilectionem habitat.

Nemo vos seducat, id est, nemo falsorum hominum blandiendo decipiat vos. Si quis videtur inter vos sapiens esse in hoc saeculo, id est apud saeculares homines, stultus fiat, stultam deputans temporalem sapientiam, deponat illam, ut sit sapiens apud Deum in futurum. Hoc dupliciter potest intelligi et distingui [Col. 0527C] hoc modo: si quis vult veram sapientiam habere, hic, distingue in hoc saeculo, stultus fiat, id est hoc credat de Christo, quod sapientibus hujus saeculi stultum videtur. Aliter: si quis videtur sapiens esse in hoc saeculo, et subinferendum stultus fiat, ut sit sapiens apud Deum, qui potuit agere quod humana sapientia denegabat.

Sapientia enim hujus mundi stultitia est apud Deum. Sapientia hujus mundi est qua negatur Deus absque conjuge Filium genuisse. Scriptum est enim in Job (cap. V), in verbis Eliphaz: Comprehendam, id est mendaces ostendam, sapientes, philosophos videlicet, in astutia eorum, cum Filium meum ex virgine nasci fecero.

Nemo itaque vestrum, o Corinthii, glorietur in hominibus, [Col. 0527D] ut illius nomine se velit appellari a quo baptizatus est, sicut Donatistae a Donato, Apollinaristae et Manichaei.

Omnia enim vestra sunt, si vos Dei estis, omnia Dei vestra sunt: quae omnia? sive Paulus, subaudis minister vester est, sive Cephas, minister vester est, non Dominus. Forsitan veniens Romam Petrus, per Corinthios transitum fecit, sive mundus, subaudis vester est, quia propter vos factus est, ut utamini bene his quae in mundo habentur, et ut credatis illum per verbum Dei esse factum; sive vita, subaudis praesens, in qua oportet bonum operari, vestra est, si ita vivitis ut Deo placcatis. Vel, vestra est, in hoc quia in vestra est potestate, utrum pro Dei nomine [Col. 0528A] illam velitis ponere; sive mors, subaudis vestra est, ut si vultis pro Deo moriamini temporaliter, et vivatis aeternaliter; sive praesentia, subaudis bona et commoda vestra sunt, ut pauperibus ea distribuatis, a quibus recipi mereamini, et de caetero vivatis et vestiamini; sive futura gaudia vestra sunt, ut bene conversantes in hoc saeculo, ad ea possidenda quandoque perveniatis.

Omnia enim quae dixi et quae facta sunt, vestra sunt, id est, ad vestram dignitatem et utilitatem creata sunt.

Vos autem Christi semper esse servi debetis duobus modis: vel quia per illum qui est Verbum Dei Patris, cum non essetis, creati estis: vel cum perditi essetis, per illum redempti estis. Christus autem [Col. 0528B] Dei, subaudis Filius est, et ab illo habet esse, tam secundum Divinitatem, quam secundum humanitatem, qui ante omnia saecula ab illo est genitus, et ab illo habet originem, et in fine temporum secundum humanitatem ab illo factus est.



CAPUT IV.

Sic nos existimet homo ut ministros Christi et dispensatores mysteriorum Dei. Corinthii, postquam per praedicationem Apostoli venerunt ad fidem, quidam illorum, seducti a pseudoapostolis, non sentiebant de illo quantum dignum erat, quasi non tantae dignitatis et gratiae esset, eo quod a Domino per praesentiam carnis non esset vocatus, quantae Petrus aliique apostoli qui eum sunt secuti, et ejus praedicationem audierunt. [Col. 0528C] Dicebant etiam illum seductorem et falsae doctrinae praedicatorem, honorantes amplius pseudoapostolos seductores suos, qui eis blande loquebantur quam illum qui, veritatem praedicans, eorum vitia redarguebat. Quod ut Apostolo manifestatum est, inter caetera ista scripsit, quae hic dicuntur, ostendens hoc debere intelligi de se et sentiri, quod Deus illum ad apostolatus dignitatem elegerat, inquiens: Sic nos, me, et Barnabam, et Sosthenen existimet homo, Corinthius, vel alius quilibet, ut ministros Christi; ac si diceret aliis verbis: Nolite, o Corinthii, nos despicere ac spernere, eo quod nos a Domino non sumus vocati cum Petro aliisque apostolis, quia non alia praedicamus, ego et Barnabas, quam quae illi praedicant, et qui illos in terra positus [Col. 0528D] adhuc mortalis vocavit, atque ad gratiam apostolatus accersivit, et eadem mihi revelavit de coelo, quae illos docuit in terra. Nec rogo ut me et Barnabam similes Christo existimetis, sed ut ministros Christi, qui vobis Evangelium e us ministravimus. Minister Christi est qui praeceptum illius servando imitatur illum, sicut ipse dixit: Qui mihi ministrat, me sequatur (Joan. XII). Ille etiam minister Christi est qui ejus Evangelium praedicando aliis ministrat, sicut Paulus, qui et servabat, vel praedicabat, et ministrabat. Christo etiam ministrat qui bona temporalia pro amore ejus pauperibus erogat, quod idem Apostolus adimplebat; non de alienis pauperes sustentando, sed de hoc quod labore manuum acquirebat. [Col. 0529A] Quod autem sequitur: Et dispensatores mysteriorum Dei: et, ut quidam codices habent, ministeriorum Dei, melius est dicere mysteriorum Dei, quia si dixerimus ministeriorum, erit sensus quasi tantummodo ad di ponendos et ordinandos gradus ecclesiasticos sint vocati, episcopos videlicet, presbyteros, diaconos, caeterosque ordines, qui et ministeria ecclesiastica appellantur. Cum vero dicimus, dispensatores mysteriorum, intelligimus illius electos ad dispensanda suis auditoribus mysteria et sacramenta Veteris Novique Testamenti, quamvis et ordines Ecclesiae, sicut alii apostoli, ita et ipsi ordinaverint. Dispensatores ergo fuerunt, quia sicut aliquis paterfamilias elegit dispensatorem in domo sua, qui conservis suis secundum suam voluntatem singulis [Col. 0529B] illorum bona sua distribuat, quibusdam amplius, quibusdam minus, et quibusdam hora tertia, quibusdam nona (Matth. XX): sic Christus elegit Paulum, et reliquos qui mysteria Evangelii sui secundum qualitatem auditorum distribuerent, perfectis videlicet et qui capacioris sensus intellectusque erant, alta ac profunda mysteria de Divinitate omnipotentis Dei committerent, simplicioribus vero simpliciora quae capere possent, quod utrumque idem egregius praedicator agebat, sicut ipse dixit: Sapientiam (inquit) loquimur inter perfectos (I Cor. II). Et quid dicit eisdem Corinthiis in hac epistola? Tanquam parvulis in Christo, lac potum dedi vobis, non escam. Istorum mysteriorum divinorum dispensator erat iste, ideoque se hoc volebat haberi a suis auditoribus [Col. 0529C] quod erat, id est minister Christi et dispensator sacramentorum ejus, in quo non verba tantum, sed virtus fulgebat.

Hic jam quaeritur inter dispensatores, ut fidelis quis inveniatur. Licet quidam hunc versiculum interrogative velint legere, tamen secundum beatum Augustinum potius est affirmative legendus: sicut sequens manifestabit sensus: Hic, id est in praesenti saeculo, quaeritur et consideratur a Deo, ut fidelis dispensator quis inveniatur inter dispensatores alios, sicut ego sum et Barnabas. Pseudo igitur apostoli qui vos decipiunt non sunt fideles dispensatores: quoniam a fide et doctrina Christi discordant. Nam in hoc erant infideles dispensatores, quia adulterabant verbum Dei et fraudabant. Paulus autem fidelis dispensator erat, [Col. 0529D] quia sicut ex Deo coram Deo loquebatur. Ille etenim fidelis dispensator Evangelii est qui non alia praedicat quam quae in Evangelio habentur, sine errore videlicet et mendacio, et qui non quaerit suam gloriam ut ipse laudetur ab auditoribus suis, sed ut Deus glorificetur ipse illos: et qui non pro lucris temporalibus, et ut ventrem suum impleat praedicationi insistit, sed ut a Domino praemium sui laboris percipiat. Igitur si Evangelium per malos non dispensaretur, nequaquam Dominus diceret: Quae dicunt bona, facite: et quae faciunt mala, facere nolite (Matth. XXIII). Rursus, si per bonos non dispensaretur nequaquam Apostolus alibi diceret: Imitatores mei estote, sicut et ego Christi (I Cor. XI). Multi ergo [Col. 0530A] dispensatores sunt per quorum ministerium pervenitur ad aeternam salutem; sed quaeritur a Deo inter dispensatores in praesenti, ut fidelis quis inveniatur, videlicet, ut quod praedicat ore, operibus exornet.

Mihi autem pro minimo est ut a vobis judicer, aut ab humano die. Pseudoapostoli atque philosophi et quidam Corinthiorum seducti ab illis, dijudicabant seu deridebant Paulum, eo quod non discreparet a praedicatione Petri aliorumque apostolorum, simpliciter et rustice praedicans, dicentes: Si Petrus, Andreas, Jacobus et Joannes, qui piscatores fuerunt, rustice praedicabant, et non scholastice, non est adeo mirum; quare autem Paulus, imitator illorum, rustice, et non philosophice, sive dialectice disputet, qui doctor [Col. 0530B] legis exstitit, hoc mirum est. Non est ergo aliud, nisi quia magus et seductor est, ut qui ante non potuit persequendo Christianos perdere, saltem seducendo sua praedicatione falsa decipiat, fingens se socium esse Petri aliorumque apostolorum. Aliter enim praedicat exterius, atque aliter agit interius in occulto. Sed Apostolus, non curans de eorum detractionibus et irrisionibus, sciens pro certo quia nihil nocent homini aliena verba quem propria non maculat conscientia, subintulit, inquiens: Mihi, inquit, pro minimo est, id est, pro nihilo duco, et non est mihi cura si judicer, id est si detrahar et irridear a vobis, vel damner quia legibus divinis debueratis uti, aut ab humano die, id est ab illis qui humanis legibus utuntur, et humanis laudibus et favoribus delectantur, [Col. 0530C] loquentes et praedicantes philosophice, ut ab omnibus laudentur: quia neque contra leges divinas, neque contra humanas aliquid perpetro. Humanas leges vel laudes diei comparat, quia illi habentur et videntur clari et jucundi qui in illis edocti sunt, et qui ab hominibus extolluntur. Sed neque me ipsum judico, id est, neque meipsum reprehendo in aliquo contra leges divinas aut humanas egisse, quia nulli vitio subjaceo. Quare:

Nihil enim, subaudis mali, mihi conscius sum, id est, nullius criminis malum in me recognosco, postquam per gratiam Christi expiatus sum ab omnibus peccatis originalibus et actualibus. Et est sensus: si ego meipsum irreprehensibilem invenio qui melius meipsum novi quam vos, quomodo potestis dijudicare [Col. 0530D] conscientiam meam, quomodo potestis examinare quo animo et intentione facio quidquid facio, maxime cum nemo sciat hominum quae sunt in homine, nisi spiritus hominis qui in ipso est? Felix conscientia quae ita secure de se audet loqui. Et ne videretur Apostolus praesumptive ac superbe talia fateri, subjunxit: sed non in hoc justificatus sum, subaudis apud me vel apud Deum, ac si diceret aliis verbis: Licet ego in me nihil mali nihilque reprehensione dignum inveniam, ut quidam mihi detrahant injuste, quidam extollant suis favoribus: tamen non ideo justificatus sum apud me, neque justificatum esse credo per hoc apud Deum, quia nescio utrum placeant ei quae ago, aut qualiter ea accipiat, [Col. 0531A] qui melius cognoscit quid sit in me quam ego, quoniam et si in maximis operibus peccatorum non deliqui, saltem in cogitationibus deliqui et peccavi. Melius quidem ego memetipsum cognosco quam vos qui me dijudicatis et detrahitis, et melius Deus quam ego. Unde et sequitur: Qui autem judicat me, Dominus est. Non ideo bona est conscientia mea, quia laudat me aliquis; neque ideo mala, si vos illam dijudicatis. Quid enim judicatis vel damnatis quod non videtis? Ille debet alium reprehendere, qui aliquid reprehensibile in eo videt, quod ejus oculos offendit. Vos autem, nolite me judicare et detrahere quasi seductorem et rusticum, aliudque ostentantem exterius, et aliud operantem interius, quia Dominus judicat me, id est, discernit et probat causam meam [Col. 0531B] et considerat actus meos, qui novit non solum de operibus, sed etiam de cogitationibus judicare. Quantum enim possunt homines de alio judicare, plus homo utique de seipso: sed Deus plus de homine, quam de se homo. Tanta profunditas est in homine, ut lateat plerumque ipsum hominem in quo est, quanta profunditas infirmitatis latebat in Petro, quando quid intus in se ageretur nesciebat, et se cum Domino, vel pro Domino, moriturum temere promittebat. Nam hoc illi Christus praenuntiabat quod ipse in se ignorabat.

Itaque, subaudis qui nescitis quid sit in homine, et Dominus est qui discernit et judicat me, nolite ante tempus judicare, quoadusque veniat Dominus ad judicium. De apertis rebus quae cognosci possunt [Col. 0531C] quo animo fiant, permittitur nobis judicare, verbi gratia: sicut est homicidium, adulterium publicum, fornicatio et caetera talia. Cujus auctorem criminis non aliter permittitur nobis damnare, secundum auctoritatem sanctorum Patrum, nisi aut confessus, aut convictus fuerit testibus. De his vero de quibus dubium et incertum est quo animo fiant: sicut est de abstinentia et jejunio, quando plerique hominum dicunt se non posse abstinere a vino et carnibus, et quod non possint jejunare, non est nostrum judicare: quia possunt et bono animo et malo fieri: sicut et de cogitationibus et de his quae in occulto fiunt, quae, licet dicantur, non tamen per approbationem patent, sed debemus Domini judicio reservare, quia si quis de his judicat quae incerta habentur, [Col. 0531D] omnipotenti Deo, quantum in se est, conatur auferre judicium. Plerumque tamen nostra credulitas in his fallitur. Pertinet autem ad nos, ne perniciosa opinione fallamur: ut quia non possumus hominum indagare conscientiam, de rebus incognitis judicium temere non proferamus: hoc est, ut ille vel ille homo utrum sit impudicus pudicusve nesciamus, odio habeamus impudicitiam, et pudicitiam diligamus: tamen praesumptuose sententiam non proferamus, neque aliorum criminum narratores simus. Et si illum vel illum injustum esse justumve nescimus, amemus justitiam injustitiam detestando, non tamen judicium proferendo quoadusque veniat Dominus ad judicium: qui et illuminabit, id est [Col. 0532A] manifestabit, denudabit, revelabit abscondita, subaudis opera, tenebrarum quae ad tenebras perpetuas ducunt hominem, vel abscondita opera tenebrarum dicit quae in occulto fiunt a bonis et malis: et non solum opera revelabit, sed etiam manifestabit et consilia cordium bonorum et malorum. Cui ergo revelabit opera et cogitationes, sive consilia cordium? Secundum quod beatus Augustinus dicit, singulis electis manifestabit opera et cogitationes omnium electorum: nec erit quod suis non aperiat amicis, et abscondat alienis, ubi nullus erit alienus. Similiter credendum est omnia opera et consilia reproborum patere ad contumeliam et verecundiam illorum: nam modo quandiu non vides cor meum et non video cor tuum, nox est. Non enim scimus [Col. 0532B] mortales corda mortalium; lux autem per quam manifestabuntur ista omnia ipse Deus est, qui est vera lux: videamus quid subjungat Apostolus, et tunc, inquiens, cum Dominus manifestaverit omnia opera abscondita et cordium consilia, juxta quod dicitur per Prophetam: Ecce ego ad hoc veni, ut opera et cogitationes congregem singulorum, laus erit unicuique a Deo. Non omnium hominum laus erit, sed unicuique bona opera, et consilia, seu cogitationes habenti, quoniam tunc laudabitur justus audiens a Domino: Euge, serve bone et fidelis, intra in gaudium Domini tui (Matth. XXIII), et: Venite, benedicti Patris mei, percipite regnum vobis paratum (Matth. XXV). Vituperabitur quoque injustus accipiens sententiam: Mittite eum in tenebras exteriores, et, Ite, [Col. 0532C] maledicti, in ignem aeternum (Ibid.). A qua maledictione qui fuerint alieni et exclusi, felices regnabunt cum Deo.

Haec autem, fratres, id est nomina falsorum apostolorum, transfiguravi, id est transtuli in me et Apollo propter vos, videlicet ne vos ad invidiam et detractionem provocarem, ut in nobis discatis, subaudis humilitatem, ne, supra quam scriptum est, unus adversus alterum infletur pro alio. Concatenatio est hujusmodi, ut a nobis discatis humilitatem, ne infletur, id est ne superbia unus adversus alterum pro alio supra quam scriptum est, id est sicut jam supra scriptum est, quod non debeatis agere, videlicet ne unus Donatista infletur pro alio, id est pro Donato, a quo baptizatus est, adversus alterum, id [Col. 0532D] est Novatianum, dicens se a sanctiore homine et meliori baptismate esse baptizatum; et iterum Novatianus contra Donatistam pro alio: pro Novato videlicet, a quo est baptizatus, dicens sanctius esse baptismum Novati cujus baptismate ipse est baptizatus: Meliori (inquit) baptismate sum baptizatus quam tu, quia melior est Novatus Donato.

Quis enim te discernit? subaudis fidelem esse ab infideli, doctum ab indocto, id est, quis te fecit meliorem illo cui non donavit quod tibi donavit? Vel quis fecit te meliorem, o Donatista, quam sit Novatianus, donando tibi virtutes quas ille non habet? Dedit tibi hoc donum Donatus, an Deus? Utique Deus donis suis et gratia hoc facit, dans uni quod [Col. 0533A] habet alter. Quid autem habes donorum divinorum quod non accepisti? subaudis a Deo.

Jam saturali estis, subaudis divinis mysteriis, jam divites facti estis in omni verbo, et doctrina, et abundantia bonorum operum; sine nobis regnatis, securi de praemio. Ironice est legendum hoc, et per contrarium, quia non erant illi qui seducti fuerant a pseudoapostolis, saturati divinis mysteriis, neque divites, neque regnabant sine illis. Hoc autem quod sequitur optative atque affirmative est proferendum; et utinam regnetis modo ut et nos vobiscum regnemus; illi in praesenti saeculo regnant cum Deo, qui talia opera agunt, pro quibus jam securi sunt de praemio aeternae vitae, et qui cum Deo regnaturi sunt, sicut apostoli et sancti martyres.

[Col. 0533B] Puto enim quod Deus nos apostolos, me et Barnabam, Sosthenen et reliquos, qui vobis praedicavimus, novissimos ostendit tanquam morti destinatos, id est, quando misit nos ad praedicandum vobis Evangelium, morti destinavit, quoniam vestra incredulitas et ferocitas non interficiet. Ideo dixit novissimos, quia post duodecim apostolorum vocationem, et post Domini ascensionem, ipsi vocati sunt et electi quia spectaculum, id est ridiculum, sive irrisio, vel, pro miraculo facti sumus mundo et angelis, videlicet in mundis spiritibus et malis, et hominibus, qui gaudent de malis atque tormentis quae patimur pro vobis. Spectaculum dicitur a spectando, id est videndo, contemplando; quod et theatrum dici potest; erat enim locus in civitatibus, ubi exercebantur joca [Col. 0533C] regalia, et ubi decollabantur rei et plerumque innocentes, ut erant sancti martyres, ad quem confluebat omnis populus ad videndum ea quae ibi agebantur.

Nos stulti propter Christum, sicut vos putatis, quia non contradicimus mala inferentibus, et malum pro malo non reddimus; vos autem prudentes in Chrito, sicut vobis videtur: quia sic vultis esse Christiani, ut prudentiam mundi non amittatis, et magna vultis sentire de Christo infirma denegantes. Nos infirmi, quia nostras injurias non vindicamus; vos autem fortes, qui viribus propriis resistendum putatis; vos nobiles, de nobilitate generis gloriantes; nos ignobiles, ut vos putatis. Haec omnia per contrarium intelligi debent et ironice proferenda sunt: quoniam [Col. 0533D] quod videtur denegare, hoc affirmat: et hoc denegat, quod affirmare videtur, quasi diceret: Nos prudentes, vos stulti; nos fortes, qui adversa hujus mundi sustinemus pro Christo, vos infirmi qui talia et similia non audetis sustinere; nos nobiles de genere patriarcharum descendentes, vos ignobiles, id est sine nomine dignitatis, de genere gentilium idola colentium.

Usque in hanc horam, id est usque ad praesens tempus, et esurimus longam famem, et nuditatem, et penuriam. Paulus pertulit, qui juvenis vocatus usque ad senectutem in his perduravit; Et colaphis caedimur, id est pugnis, quibus omnia genera tormentorum designat; et instabiles sumus, qui pellebantur de loco in locum, effugabantur de civitate in civitatem.

[Col. 0534A] Et laboramus operantes manibus nostris. Laborabat Paulus scenofactoria arte a prima hora usque ad quintam, et a quinta praedicationis usque ad decimam insistebat: quoniam nolebat a Corinthiis aliquid accipere, neque ab aliis auditoribus, ut libere posset eorum vitia redarguere et corripere. Maledicimur, id est blasphemamur ab infidelibus, quasi magi, malefici, atque sacrilegi, et benedicimus praedicando illis Christum.

Blasphemamur quasi seductores, obsecramus, subaudis ut libere audiant doctrinam Domini, quam illi detestantur velut blasphemiam; petimusque ut dent nobis locum reddendae rationis, quo manifeste probemur non esse tales quales blasphemamur. Facti sumus omnium peripsema, id est despectissimi [Col. 0534B] et vilissimi omnium. Peripsema est proprie limatura et rasura aeris, aut alicujus metalli, vel purgamentum pomi, sive quisquiliae domus.

Non ut confundam vos, haec scribo, id est, non ut verecundari vos faciam, sed ut filios meos charissimos moneo quid agere in exemplum Patris debeatis, vel indico vobis qualia perferam, ut et vos similia non dubitetis sustinere pro Christo.

Nam si decem millia paedagogorum habeatis in Christo, id est in doctrina fidei Christi, sed non multos patres potestis habere. Paedagogi dicuntur eo quod pedibus agant, id est ductent, sive ducant pueros, iidem sunt et pedisequi. Pater prius generat filium, postmodum vero paedagogo committit ad instruendum: et cum multos possit habere paedagogos, non [Col. 0534C] tamen nisi unum patrem. Sic Paulus per praedicationis fidem genuerat Christo Corinthios. Sed post discessum ejus, acceperunt multos paedagogos, non solum bonos, sed etiam malos, pseudo videlicet apostolos. Quapropter ipse dicit: Licet multos magistros et doctores habeant, tamen non possunt habere plures patres, videlicet nisi illum qui primum eis fidem praedicavit.

Ideo misi ad vos Timotheum, qui est filius meus charissimus et fidelis in Domino. Latenter eos percutit, et in laude ipsius vituperat illos, quasi dicat: Vos non estis fideles. Qui vos commonefaciat vias meas, id est, qui vos commoneat et denuntiet et quid agatur circa me, et quae praedico opere compleo, et qualiter vivo, idipsum in Ecclesia praedico, quoniam [Col. 0534D] in omnibus aequaliter doceo. Tanquam non venturus sim ad vos, sic inflati estis superbiendo. Dicebant enim Corinthii: Cognoscit se Paulus rusticanum esse nostri comparatione, et ideo non venit ad nos, nec nobis curae est, quoniam habemus nostros philosophos. Peccatores nos putat esse, ideoque dedignatur venire ad nos, nec nobis curae est, quoniam habemus nostros apostolos: faciat quod vult. Quapropter subjunxit Apostolus:

Veniam autem ad vos cito, si Dominus voluerit, sed modo non dimittam Ephesum ut ad vos veniam, quia majus lucrum hic acquiro Deo quam apud vos. Cum autem venero, et cognoscam, non sermonem eorum, subaudis tantum, qui inflati sunt, sed virtutem, [Col. 0535A] id est, cum venero, non considerabo sermonem eorum pompaticum, qui modo superbiunt, sed virtutem, id est vitae meritum et rationem veritatis, quomodo credant, vel quas virtutes miraculorum possunt operari, qui ita inflantur.

Non enim in sermone pompatico atque polito est regnum Dei, id est non consistit in sermone sermo praedicationis et Evangelii, quod regnum coelorum appellatur, eo quod suos observatores ad regnum Dei perducat, sed in virtute boni operis consistit: quia in regno coelorum non regnant verba, sed facta: vel, in virtute miraculorum consistit, quando quod praedicatur verbis, miraculis confirmatur.

Quid vultis? o Corinthii, vultis ut in virga veniam ad vos? id est vindicta vitiorum vestrorum, et in severitate correptionis, sicut Moyses in Aegyptum, [Col. 0535B] quod significabatur per virgam quam ferebat: an vultis ut in charitate, sive dilectione, et spiritu mansuetudinis veniam? id est in lenitate mentis, et humilitate, atque tranquillitate, et est sensus: Si vultis ut in virga non veniam, manebitis incorrepti; sin autem in animo pacifico et lenitate mentis, corrigite vos et emendate agentes poenitentiam.



CAPUT V

Auditur inter vos fornicatio talis qualis nec inter gentes, id est inter paganos, ita ut uxorem patris sui aliquis habeat, novercam videlicet suam.

Et vos inflati estis, id est in superbiam elevati superbitis, et non magis luctum habuistis pro hoc scelere, sicut Samuel lugebat super Saul, et est sensus: Cum [Col. 0535C] debuissetis lugere peccatum illius, et a vestro consortio hujusmodi separare, magis in superbiam estis elevati, quia intuitu illius scelesti, putatis vos magni meriti esse, et sanctiores illo apparere.

Ego quidem absens corpore, praesens autem Spiritu, subaudis sancto, qui replet omnia, ut beatus Ambrosius dicit: Tanta gratia erat concessa Paulo, ut ubicunque esset, per Spiritum sanctum cognosceret quid alibi gereretur ab his quibus evangelizaverat. Jam judicavi eum qui sic operatus est, ut praesens, id est, illum qui uxorem patris accepit, jam judicavi quasi praesens sim corpore.

In nomine Domini nostri Jesu Christi, id est vice illius cujus legatione fungor, congregatis vobis et meo Spiritu, id est Spiritu sancto, cum virtute Domini [Col. 0535D] Jesu, id est cum sententia Domini Jesu quae in me est. Ecce tres personae: Spiritus sancti videlicet, et Domini Jesu, atque illorum in quorum numero omne judicium agitur et roboratur, juxta quod Dominus dicit: In ore duorum vel trium testium stet omne verbum (Matth. XVIII). Ab his tribus personis jam judicatum habebat Apostolus tradere hujusmodi hominem Satanae in interitum carnis, sive in afflictionem, et ut vexaretur a diabolo in corpore gravi aegritudine, non tamen amentem neque phreneticum illum redderet, ut spiritus, id est anima illius, salvus sit in die Domini nostri Jesu Christi, id est judicii. Dicit beatus Augustinus quia haec potestas et gratia data erat Apostolo, ut peccantes et poenitentiam nolentes [Col. 0536A] agere posset diabolo tradere ad vexandum in corpore, sicut istum, necnon Hermogenem et Philetum, de quibus ipse dicit: Quos tradidi, inquiens, Satanae, ut discant non blasphemare (I Tim. I). Ejiciebat enim illum talem ab Ecclesia et ab omni societate, et sic diabolus per imperium et permissionem illius nimium gravi infirmitate vexabat illum, putans se animam illius per talia posse auferre, sed piissimus praedicator in anima non dabat ei potestatem, ut illum amentem redderet, vel exstingueret.

Non est bona gloriatio vestra, o Corinthii, qui gloriamini in peccato illius, putantes vos comparatione illius meliores esse. Nescitis quia modicum fermentum totam massam corrumpit? Fermentum hic duobus modis possumus intelligere: pravam videlicet doctrinam, et peccatorem hominem. Sicut modicum [Col. 0536B] fermentum omnem massam farinae conspersam corrumpit, et ad suum acorem trahit, ita mala doctrina vel unus peccator homo totam congregationem Ecclesiae solet corrumpere suo malo exemplo. Et omnes qui possent eum corripere et non corripiunt, utique similes ei efficiuntur in poena. Sive prava doctrina seu malus et indisciplinans peccator qui non vult se emendare, ab Ecclesia debet expelli.

Expurgate vetus fermentum. Praecipit egregius praedicator Corinthiis fornicatorem, qui uxorem patris acceperat, a suo conventu expellere, quem ille jam traditum habebat diabolo ad purgandum, quatenus quo suadente peccavit, eo vexante purgaretur: et dum videret se ejectum in praesenti saeculo a [Col. 0536C] coetu fidelium, erubesceret de reatu suo, metuens similiter ejici in futuro a societate sanctorum. Ideoque hoc jussit Apostolus, ut per praesentem tribulationem et miseriam evaderet poenas ignis aeterni, et spiritus ejus salvus fieret in die Domini: Expurgate, inquit, vetus fermentum, id est fornicatorem qui incestum perpetravit, uxorem patris accipiendo. Quem idcirco vetus fermentum appellat, quia in conversatione et peccato veteris hominis Adae adhuc erat positus qui primus peccavit. Omne enim peccatum ad veterem hominem pertinet. Ponitur etiam fermentum aliquando pro bona doctrina, aliquando pro mala. Pro bona ponitur, ut in Evangelio secundum Matthaeum, ait Dominus: Simile est regnum coelorum fermento, quod acceptum mulier abscondit in [Col. 0536D] farinae satis tribus, donec fermentatum est totum (Matth. XIII). Fermentum hic appellat fervorem dilectionis Dei et proximi, et cognitionem sanctae Trinitatis, quae fervet in cordibus fidelium, et continetur in doctrina evangelica. Mulier ista quae accepit fermentum, sancta Ecclesia est, quae dilectionem Dei et proximi cognitionemque sanctae Trinitatis praedicavit Asiae, Europae et Africae, donec fermentaretur totum, id est, donec per quadrifidum orbem istam praedicationem spargeret, et ex omnibus gentibus ad fidem Christi traheret. Ponitur et pro mala doctrina et mala conversatione, ut idem Redemptor noster ait: Cavete autem a fermento Pharisaeorum (Matth. XVI), id est a mala illorum doctrina: et cavete a fermento [Col. 0537A] Herodis, id est ab homicidio et adulterio illius. Sic in hoc loco ponitur cum additamento pro conservatione veteris hominis, et pro mala doctrina: quia erant apud Corinthios pseudoapostoli, qui pravam doctrinam seminabant inter illos, quam praecepit Apostolus spernere. Ut sitis nova conspersio, sicut estis azymi. Fermentum, Graeco vocabulo dicitur zyma, inde Latine vocatur azymus panis, id est non mistus, sine azyma, id est fermento, et est sensus: Ideo, inquit, praecipio expurgare vetus fermentum a vobis, ut in novitate vitae permaneatis, sicut estis azymi. Id est, sicut novi effecti estis ab omnibus peccatis originalibus et actualibus in baptismate, manentes sine zyma, id est sine peccato, in quantum humana fragilitas cum Dei adjutorio valet. Etenim [Col. 0537B] pascha nostrum immolatus est Christus. Pascha appellatur festivitas, quam celebrabant Judaei per singulos annos ob memoriam egressionis suae de terra Aegypti, et agnus qui immolabatur in eadem festivitate appellabatur pascha, sicut discipulorum verbis ostenditur, qui dicunt Domino: Ubi vis paremus tibi comedere pascha (Matth. XXVI)? id est agnum. Secundum hunc morem loquitur Apostolus, et hic, inquiens, Etenim pascha nostrum Christus est immolatus, ac si diceret: Vultis scire quid sit pascha? Christus immolatus. Non est nobis immolatus agnus legalis vel typicus, sed verus agnus, qui tollit peccata mundi, est pro nobis immolatus in ara crucis, de quo Joannes ait: Ecce agnus Dei, ecce qui tollit peccata mundi (Joan. I). Istius agni carnes quotidie [Col. 0537C] immolantur in Ecclesia, et comeduntur a fidelibus. Illi qui comederunt carnes typici agni, transitum fecerunt de Aegypto in terram repromissionis, et nos similiter transire debemus de tenebris infidelitatis ad virtutes, et de servitute diaboli ad libertatem Christi, et de morte ad vitam. Illi septem diebus celebrabant festivitatem paschalem, et nos nunc septem diebus celebramus pascha, si per omne tempus vitae nostrae quod septem diebus volvitur, transitum facimus a vitiis ad virtutes.

Itaque epulemur. Alia editio habet: Itaque festivitatem celebremus. Et nos quibus immolatus est agnus verus Christus, celebremus festivitatem, id est gaudeamus, et exsultemus, et laetemur laetitia spiritali. Non in fermento veteri, subaudis epulemur, [Col. 0537D] vel simus. Legimus in Exodo, quod quando filii Israel egressi sunt de Aegypto, non detulerunt inde fermentatam farinam, sed tantummodo conspersam. Cogentibus enim Aegyptiis ne moram facerent egrediendi, reliquerunt ibi fermentum. Aegyptus quae interpretatur tenebrae, significat tenebras infidelitatis: fermentum significat peccatum. Et nos Aegyptum relinquimus et fermentum peccati, quando per fidem deserimus infidelitatem, et relinquimus peccatum, transeuntes per aquam baptismatis ad terram repromissionis. Fermentum ergo vetus appellat vetustatem peccati et conversationem veteris hominis. Neque in fermento malitiae et nequitiae. Malitia et nequitia proprie ad interiorem hominem pertinent, [Col. 0538A] hoc est, ad mentem. Sed Apostolus non curans de proprietate verborum, unum retulit ad exteriorem, ad interiorem alterum, nam malitia est malevolentia sive mala voluntas. Hic autem pro mala operatione ponitur. Nequitia est superbia vel audacia ad malum, sive mala cogitatio, et est sensus: Non epulemur neque laetemur in vetustate peccati, neque in conversatione veteris hominis, neque in perpetratione mali operis, aut malae voluntatis, aut in superbia vel audacia mentis ad malum, sicut solent amatores hujus saeculi agere, qui laetantur cum malefecerint, et exsultant in rebus pessimis. Sed in azymis sinceritatis et veritatis, subaudis epulemur et laetemur. Sinceris materia est quae naturam suam perfecte servat, et nulla corruptione interius fucata aut [Col. 0538B] corrupta, semper in melius proficit non in pejus. Et nos tunc sumus sinceri, quando omnia in simplicitate et puritate mentis agimus, semper in melius proficientes, vel malum pro malo non reddentes, sive aliis offendiculum per malum exemplum non generantes. Et nos in azymis sinceritatis et veritatis epulamur, quando omnia in integritate et puritate mentis agimus et sine corruptione, non duplicitate vel simulatione aliquid agentes, aut pro humana laude lucrisque temporalibus, sed pro remuneratione patriae coelestis et ut Deo soli placeamus.

Scripsi vobis in epistola, ne commisceamini fornicariis, id est ne similes illis efficiamini, vel ne velitis interesse illorum societati. Miserat eis Apostolus parvam epistolam, ne commiscerentur fornicariis talibus, [Col. 0538C] qualis erat ille qui uxorem patris habebat. Sed Corinthii male intellexerant hoc, putantes quod de infidelibus gentibus diceret, non de fidelibus. Ideoque repetit ista, et corrigit eos, inquiens: Non utique fornicariis hujus mundi, id est non dixi vel scripsi de fornicariis hujus mundi, paganis videlicet, sed de illis qui sunt inter vos. Alioquin debueratis de hoc mundo exisse, id est, si paganis iterum commisceremini ad paganismum transeundo, melius vobis erat ab hac vita transisse, quam illis misceri. Aliter: Alioquin debueratis de hoc mundo exisse, id est, si in talibus peccatis permanere vultis, melius esset vobis mori et exire a corpore. Commiscetur fornicario quis, aut fornicando, aut etiam illi in aliquo famulatu cibi et potus vel colloquio favendo, vel non increpando. [Col. 0538D] Idcirco autem melius est ab hac vita exire, quam in peccatis manere, quia quanto amplius vivit in illis, tanto majorem poenam sibi acquirit.

Si is qui frater nominatur, inter vos, id est fidelis dicitur esse, est fornicator, cum hujusmodi, id est, cum tali, nec cibum sumere. Quid enim mihi est de his qui foris sunt, judicare? Id est, quid pertinet ad me, judicare de his qui foris sunt, de paganis videlicet, qui extra Ecclesiam sunt? Nonne, de his qui intus sunt, in Ecclesia, vos judicatis? sive discernitis, id est nonne vos potestis satis discernere, cum quibus debeatis commisceri ex his qui in Ecclesia sunt.

Nam eos qui foris sunt, id est paganos et infideles, Dominus judicabit, quoniam qui non credit, jam [Col. 0539A] judicatus est. Auferte malum ex vobis ipsis, id est, qui malum opus fecit, a vestra societate expellite, ne ejus miseria alii vitientur. Vel, quidquid mali in vobis est, auferte a vobis, etc.



CAPUT VI.

Audet aliquis vestrum habens, o Corinthii, negotium, quod dicuntur quasi nec otiosi, id est causam et accusationem adversus alterum fratrem fidelem, apud iniquos, id est paganos, judicari, id est, judicium accipere, et non apud sanctos, id est fideles? Quidam Corinthiorum credentium, sed non recte viventium, habentes accusationem et judicium adversus aliquem fratrem fidelem, ibant ad judices paganos et infideles, ut illorum judicio damnaretur et judicaretur ille contra quem falso aut veraciter [Col. 0539B] causam habebant, lucrantes eos muneribus, quatenus falso aut veraciter illum dijudicarent. Qui judices iniqui appellantur: vel quia alieni erant a Deo, vel etiam quia leges divinas hominibus concessas, frequenter accipientes munera cum adulatione, aut spernebant aut falsa interpretatione auctoritatem illarum legum idolis suis deputabant dicentes: sic et sic dicit ille Deus meus in lege, quam nobis suis cultoribus tradidit. Quapropter, quia Corinthii hoc faciebant, redarguit eos Apostolus, inquiens: Audet aliquis vestrum hoc facere? Omnino non debuit tanta praesumptio esse in nobis, ut aliquis dimittens fideles, causa judicii iret ad infideles judicari fratrem suum ab illis.

An nescitis quoniam sancti de hoc mundo judicabunt, [Col. 0539C] id est, nescitis quod sancti amatores hujus mundi judicabunt ex exemplo fidei suae, et comparatione melioris facti, non potestate sicut judices saeculi. Et si in vobis, id est, per vos et vestram comparationem, judicabitur mundus, amatores videlicet mundi, indigni estis qui de minimis judicetis? Hoc quidem non affirmative, sed potius increpative et interrogative legendum est. Est autem sensus hujusmodi: Si comparatione vestri damnabuntur saeculares homines et mundi amatores, indigni estis, id est indignos vos judicatis, ut de minimis judiciis vel causis judicetis, de equo videlicet ablato et aliquo furto, subaudis non estis indigni, ea videlicet judicare quae mundi sunt.

Nescitis quoniam angelos judicabimus? Malignos [Col. 0539D] videlicet spiritus, eodem modo quo et mundum: Quanto magis saecularia! id est, amatores saeculi. Hi qui, Dei auxilio freti, obedientiam et humilitatem servarunt comparatione sui judicabunt malignos spiritus, qui per superbiam ceciderunt.

Saecularia igitur judicia si habueritis, id est, ad corpus pertinentia sive corporea, ut est de veste furata, vel equo, aut aliquid tale, contemptibiles qui sunt in Ecclesia, illos constituite ad judicandum. Hoc dupliciter potest intelligi. Secundum Augustinum contemptibiles appellat simplices, qui nec notitiam divinae legis neque humanae habebant, neque prudentiam discernendi in negotiis et quorum personae despicabiles habebantur, quos illi constituerant judices, [Col. 0540A] ideoque illi qui aliquod negotium habebant Christiani, necessitate cogente, quia non habebant judices utiles sibi, pergebant ad judices paganorum, qui in circuitu suo erant. Secundum hunc sensum, non dicit affirmative hoc, sed ironice praecipit quod illi agebant, quod et sequentia manifestant. Saecularia, inquit, judicia si habueritis, illos qui nec possunt neque sciunt discernere illa, illos constituite ad judicandum.

Ad verecundiam vestram dico, quia non debueratis ita agere. Quasi diceret: Non imperative hoc praecipio, sed ironice et denegando, quia licet vos ita agatis, non debuistis taliter agere, sed debueratis tales constituere, qui aliorum causas discernere et dijudicare scirent: et quorum personae honorabiles [Col. 0540B] essent: ut non esset necesse aliquem propter hoc ad gentilium judicem transire. Igitur nolite constituere amplius contemptibiles. Secundum Gregorium contemptibiles possumus intelligere saeculares homines, humanarum legum scientiam habentes, in personis quoque honorabiles, qui, comparatione illorum qui divinas leges intelligunt, et mysteria sanctae Trinitatis penetrant, contemptibiles sunt et simplices, licet ipsi fideles sint. Et est secundum hunc sensum affirmative legendum: Quia tales constituendi sunt, et a canonibus filii Ecclesiae appellantur; et tales debuerant illi constituere; unde et subditur: Ad verecundiam vestram dico, quia etiam me non praecipiente hoc facere debuissetis. Ideoque tales praecipit constitui, quia illi qui altari debent [Col. 0540C] deservire, et divina eloquia meditari, et populis verbum praedicationis exhibere, a saecularibus negotiis et judiciis alienos se debent reddere. Sic non est inter vos, id est, nunquid non est inter vos, sapiens quisquam qui possit judicare inter fratrem suum? sed frater fidelis cum fratre fideli contendit, subaudis certe est. Et hoc interrogative atque increpative est legendum. Quem superius appellavit, secundum Gregorium, contemptibilem, sive simplicem in divinis legibus cooperatione doctorum et praedicatorum, modo appellat sapientem in humanis legibus, quem praecipit constitui. Secundum Augustinum autem, quia illi despicabiles constituebant, dixit iste: Nunquid non est aliquis sapiens inter vos qui possit constitui, ut fratres inter se non contendant? et [Col. 0540D] quod pejus est, hoc etiam apud infideles faciunt, duplicantque peccatum, et quod litigant, et quod in praesentia infidelium litigant, a quibus blasphematur nomen Christianitatis.

Jam quidem omnino delictum, id est offensio et peccatum, est in vobis, quod judicia habetis inter vos, quia accusatio litem, lis discordiam, discordia odium generat. Ne forte illi dicerent, omnino hoc peccatum non est, si mea requiro, ideo Apostolus dixit. In veritate dico, delictum est in vobis, quia contra praeceptum Domini agitis, qui dixit: Si quis aufert quae tua sunt, ne repetas (Luc. VI), et nobis pacem suam commendavit. Quare non magis injuriam accipitis? id est, quare non magis damnum sustinetis, ut praeceptum [Col. 0541A] Domini custodiatis. Quare non magis fraudem patimini? quam vos aliis fraudem faciatis, vel injurias inferatis: Sed vos non solum repetitis vestra, sed etiam injuriam aliis facitis, percutiendo illos, et fraudatis; et hoc, subaudis facitis, fratribus vestris in fide, cum quibus pacem habere debueratis.

An nescitis quia iniqui, id est peccatores, regnum Dei non possidebunt? Nolite errare, id est, a rectitudinis via declinare. Errabant Corinthii, qui uno vitio non credebant hominem separari a regno Dei, nisi omnibus fuisset implicatus. Ideo subdit, commemorando quae vitia singula regno Dei separant, dicens: Neque fornicarii, subaudis regnum Dei possidebunt, nisi poenitentiam dignam in hoc saeculo positi egerint secundum quantitatem peccati, et eleemosynis [Col. 0541B] illud redimerint: vel nisi poenitentiam agentes mors illos invenerit, ut post mortem hoc quod deest de poenitentia, in locis purgatoriis deleatur, et per orationes bonorum hominum, et per oblationem sacrificiorum. Dicit etiam beatus Gregorius, quia aliter orationes et oblationes obtinere non poterunt bonorum operum, nisi ille pro quo offeruntur, illud in hoc saeculo positus bona intentione promeruerit, et eleemosynis, ut si tempus ei esset concessum, illa plangeret, et alia plangendo non committeret.

Omnia mihi licent, id est, omnia genera ciborum licitum est mihi sumere, quia omne quod intrat in os, non coinquinat hominem (Matth. XV), etc: Vidit Deus cuncta quae fecerat, et erant valde bona (Gen. I). Omnia quoque munda mundis (Tit. I); sed non omnia [Col. 0541C] expediunt, id est non omnia sunt utilia, quia quaedam sunt venenata, et usu horrida: vel non expediunt propter scandalum fratrum, quia melius est non manducare, quam fratrem scandalizare. Omnia mihi licent, subaudis quae permissa sunt apostolis a Domino Jesu, ut qui Evangelium praedicant, de Evangelio sumptus accipiant, ab his quibus praedicant: sed ego sub nullius redigar potestate, id est nullius potestati me subdam. Beatus Apostolus noluit se subdi Corinthiis, aliquod munus ex eis accipiens, ut omnia vitia libere redarguere posset, ne causa ventris vigor evangelicae veritatis torpesceret, et ne occasionem pseudoapostolis daret exspoliandi domos, essetque Evangelium venale.

Esca ventri, subaudis modo servit, et venter servit [Col. 0541D] escis; Deus autem et hunc, subaudis ventrem, destruet per mortem, cum cessaverit officium edendi, et redactus fuerit in pulverem, et hanc, subaudis escam, destruet, cum homines nasci desierint. Corpus autem hominis, non fornicationi, subaudis debet servire, sed Domino, et Dominus corpori, subaudis immortalitatem dabit.

Deus vero Pater et Dominum suscitavit, et vere Filius suscitavit semetipsum, et nos suscitabit, Deus Pater cum Filio, per virtutem suam.

Nescitis quoniam corpora vestra membra sunt Christi? Generaliter tota Ecclesia est corpus Christi, quia ipse est caput et princeps ejus secundum humanitatem, eo quod homo factus est propter nos, singuli autem electi membra sunt ejus. Si ergo Dominus [Col. 0542A] Jesus Christus tantummodo animam susciperet, membra ejus non essent nisi animae nostrae. Qui vero et corpus suscepit, per quod etiam nobis est caput, qui ex anima et corpore constamus, profecto et membra illius sunt corpora nostra. Tollens ergo membra Christi, faciam membra meretricis? Absit, quia membra quae meretrici adhaerent et copulantur, desinunt esse membra Christi

An nescitis quoniam qui adhaeret meretrici, in coitu, unum corpus efficitur? et per naturam, et per maculam peccati unum efficiuntur. Per naturam masculus et mulier unum corpus sunt, quia mulier de viro sumpta est: per maculam vero peccati, concumbendo simul, in ipso amplexu coitus unum corpus fiunt, sicut et ille qui legitimae uxori copulatur. Vel [Col. 0542B] etiam qui adhaeret meretrici, unum corpus efficitur, quia similis ei efficitur per peccatum. Erunt enim, inquit, duo in carne una, in personis: vel quia ex viri corpore facta est mulier, vel etiam simul concumbendo unum corpus efficiuntur.

Qui autem adhaeret Domino, unus spiritus est. Spiritus sanctus per se Deus est, et mens hominis: sive spiritus cum spiritualiter vivit, et voluntatem Dei adimplet per fidem et dilectionem adhaerendo summo Spiritui, efficitur cum eo unus spiritus

Fugite fornicationem. Non dixit, pugnate contra fornicationem, sed fugite. Cum enim multa sunt vitia contra quae pugnare debeamus, verbi gratia, sicut contra ebrietatem et gulositatem, abstinendo a nimia potatione vini, et perceptione ciborum, similique [Col. 0542C] modo contra alia, contra fornicationem non praecipitur nobis pugnare, sed fugere, quia nullo modo melius vitari potest. Debemus enim fugere locum et declinare personas, quibus facile fornicatio suggeritur, et quaerere multitudinem bonorum hominum, quorum reverentia timeamus fornicationem perpetrare, licet concupiscentia nobis suggerat. Omne enim peccatum, quodcunque fecerit homo, extra corpus est; qui autem fornicatur in corpus suum peccat. Quaestio oritur in hoc loco: Cum Dominus dicat: De corde exeunt cogitationes malae, adulterium, fornicatio, homicidium, furtum, caeteraque talia et cum nullum peccatum fiat nisi corpore delectante et anima consentiente, quare Apostolus dicat omnia peccata extra corpus esse, solumque peccatum fornicationis in [Col. 0542D] corpore consistere? Quae hoc modo solvitur, quia ad exaggerandum tantum malum, hoc dixit Apostolus, quoniam comparatione istius peccati, omnia peccata quasi extra corpus sunt. Dum enim facit furtum, homicidium, aut aliquid tale, dum illud agit, aliud potest cogitare, verbi gratia: Vult facere furtum, cogitat se poenitentiam acturum: profert falsum testimonium, forsitan de poenitentia quam agere debet, cogitat. Dum autem fornicatur, ita prae omnibus peccatis tota mens absorbetur in coitu, totumque animum voluptas corporis ita facit captivum atque servum sibi, ut totus sit homo carneus nihil valens cogitare, propter quod delectatione corporis agit.

An nescitis quoniam membra vestra templum sunt [Col. 0543A] Spiritus sancti qui in vobis est? a tempore baptismatis, quem habetis a Deo et non estis vestri? Superius dixit, templum Dei, hic Spiritus sancti, quia in substantia idem est Spiritus sanctus quod et Deus. Et in quo habitat Spiritus sanctus, habitat Pater, habitat et Filius: quia sicut sunt unius substantiae, uniusque Deitatis, ita inseparabiles sunt. Quandocunque animus et delectatio trahit nos ad libidinem, vel ad aliquod vitium, debemus considerare quod non sumus nostri, neque nostrae potestatis, sed Christi servi sumus, cujus voluntati obedire debemus, cujus sanguine redempti sumus, sicut sequentia manifestant. Pulsatur corpus delectatione, vult anima consentire, debet rationabilitas animae ad se redire ac dicere: Quid cogitas? quid aestuaris? quo vis ire? Non es tuae [Col. 0543B] potestatis, sed Christi servus es, qui te redemit pretiosissimo sanguine suo a diaboli captivitate: utquid iterum vis captivari a diabolo, et ejus potestati subdi, qui tibi in primo parente omnem gloriam abstulit? Dum talia coeperit cogitare, omnipotentis Dei gratia protectus evadet laqueos incentivae delectationis.

Empti enim estis pretio magno, non auro, neque argento, sed sanguine Christi. Ille qui emitur sive redimitur, captivus tenetur, et servus est illius a quo redimitur. Sic genus humanum captivum tenebatur a diabolo, servusque erat diaboli, quoniam accipiendo dulcedinem pomi vetiti, vendidit semetipsum illi. Redemptus vero sanguine Christi, illius servus est, ejusque voluntati obtemperare debet.

Glorificate et portate Deum in corpore vestro. Ille [Col. 0543C] Deum glorificat, qui mandata illius servando, alios ad laudem Dei excitat, juxta quod Dominus ait: Videant opera vestra bona, et glorificent Patrem vestrum (Matth. V). Deum etiam portat, qui ejus notitiam praeceptaque in mente gerendo, operibusque implendo, sancte vivit et juste, secundum quod Dominus praecipit: Sancti estote quia et ego sanctus sum (Lev. XI). Quicunque ergo sancte vivendo sanctus est, Deum portat in mente sua, ad cujus imaginem est factus in anima.



CAPUT VII.

De quibus autem scripsistis mihi, subaudis per vestras litteras, bonum est homini mulierem non tangere, sive non accipere. Pseudoapostoli dicentibus ad Corinthios: [Col. 0543D] Non debetis mulieribus adhaerere, qui mundi Deo servitis, sed qui creditis in Christum, vestras uxores debetis dimittere, scripserunt apostolo Corinthii super hac re utrum deberent uxoribus adhaerere in coitu necne. Quibus Apostolus respondit: Bonum quidem esse ab uxore abstinere, sed melius esse accipere, quam cum alterius perpetrare adulterium aut aliquo modo fornicationem.

Uxori vir debitum reddat, similiter autem et uxor viro, id est non se subtrahant ab invicem a coitu: volente viro concumbere, locum det et licentiam mulier. Similiter et vir serviet mulieri, reddens ei debitum concumbendi, illa volente

Mulier sui corporis, id est sui genitalis membri, potestatem non habet, ut prohibeat viro coitum, sed [Col. 0544A] in viri potestate est. Similiter vir sui corporis, id est sui verendi sive genitalis membri, non habet potestatem, ut mulieri prohibeat coitum, sed in mulieris potestate est. Sic sibi sunt invicem debitores, et quod majus est, servi, ut una debeat esse voluntas in lege naturae. Dies festi, diesque purgationis, et ipsa ratio conceptus et partus juxta legem cessari his debere monstrantur.

Nolite fraudare invicem, id est nolite vos subtrahere ab invicem, ne forte discessio generet fornicationem, nisi forte ex consensu, id est communi voluntate et consilio, ut vacetis orationi ad tempus. Omni quidem tempore orandum est nobis, orationique insistere debemus, sed tunc acceptior est Deo nostra oratio, quando mundo corde et corpore profertur. [Col. 0544B] Cum enim quis etiam concessa non tangit, ostendit se velle accipere quod precatur. Et iterum revertimini in idipsum, id est ad licitum coitum. Consilium dat conjugatis, ut post dies orationis ad usum naturalem revertantur, exponens causam quare hoc praecipiat: Ne tentet, inquit, vos Satanas, sive diabolus, propter incontinentiam vestram; videlicet ne uno subtrahente, aliter fornicetur, et Satanas locum tentandi inveniat.

Hoc autem dico secundum indulgentiam, non secundum imperium, quia non praecipio, sed permitto. Volo enim omnes homines esse sicut meipsum, id est, si fieri posset, vellem omnes homines esse sicut ego sum, et amare virginitatem sicut ego amo. Sed quia non potest fieri, concedo secundum indulgentiam [Col. 0544C] infirmis, qui se non possunt continere, non tamen praecipio perfectis secundum imperium, quia omnes homines vellem me in omnibus imitari, et in integritate corporis permanere, quia scio quantum valeat castitas apud Deum, alius quidem sic ut virgo maneat, alius vero sic, ut sit cum conjuge.

Melius est enim nubere quam uri. Non dixit ideo comparativo modo melius est nubere quam uri, quasi bonum sit uri, ideoque est melius nubere, sed consuetudinem secutus est. Solemus enim dicere: Melius est lucrum facere quam damnum. Melius est unum oculum habere quam nullum. Melius est uno pede inniti, et ex altera parte baculo sustentari, quam fractis cruribus repere. Sic melius est nubere et uxorem ducere, quam uri, quod est proprie, calore [Col. 0544D] corporis cogente, libidinem explere, et quocunque modo nefas perpetrare

His autem qui matrimonio juncti sunt, id est uxori legitimae, quae conjunctio matrimonium dicitur a matrona, eo quod sit mater filiorum, praecipio non ego, ex mea sententia, sed Dominus in Evangelio, uxorem a viro non discedere, excepta causa fornicationis.

Quod si discesserit, causa fornicationis, innupta maneat aut viro suo reconcilietur. Nam caeteris ego dico, non Dominus. Locutus est superius cum innuptis et viduis atque conjugatis fidelibus, modo dicit caeteris, id est permistis infidelibus cum fidelibus. Quare dicit, ego dico, non Dominus? Nunquid Dominus [Col. 0545A] non loquebatur per eum? Utique. Sed ideo dixit se dicere, et non Dominum, quia hoc praeceptum non continetur in Evangelio dictum a Domino, sicut illud superius, quod non debeat vir dimittere uxorem suam nisi causa fornicationis. Si quis frater fidelis habet uxorem infidelem, sive non credentem, et haec uxor consentit habitare cum illo, id est, si nomini Christiano non detrahit, non dimittat illam: quia accidere solebat, ut viro credente mulier infidelis persisteret, et plerumque uxore credente, vir infidelis maneret. Ideo talia praecepit Apostolus, ut si nomini Christiano non detraheret, non dimitteret aliquis sociam suam.

Sanctificatus est enim vir infidelis per mulierem fidelem. Jam hoc evenerat in multis post Domini [Col. 0545B] ascensionem, ut per mulierem fidelem, sanctificatus esset vir infidelis credendo in Christum, illius praedicatione et bono exemplo, quae de superba facta erat humilis et subjecta viro, et per virum fidelem, mulier infidelis salvata est similiter quondam. Alioquin filii vestri immundi essent: nunc autem sancti sunt, id est, si ambo infideles essetis, vel ille qui fidelis factus est, iterum reverteretur ad paganismum propter illum qui noluit credere, utique filii vos imitarentur: vel etiam si fidelis dimitteret socium suum infidelem, essentque separati ab invicem, filii forsitan immundi essent, quia idolis deservirent, patre infideli, vel matre infideli adhortante, et immundi essent etiam ex cibis quos comederent idolis consecratis. Nunc autem dum simul morantur fidelis [Col. 0545C] cum infideli, forsitan filii illorum fidelem imitantur, et sancti sunt.

Quod si infidelis, vir aut mulier, a socio fideli discedit, nolens credere, discedat, id est, liberam habeat potestatem discedendi: tamen fidelis non projiciat illum a se, neque propter illum discedat a fide. Non enim servituti subjectus est frater aut soror in ejusmodi, id est in tali facto, id est: infidelis, si non vult manere cum fideli, ille qui fidelis non est ita subjectus illi ut debeat illum sequi, neque subjectus est culpae propter hoc si ille discedit: In pace enim, id est, ad concordiam vocavit vos Deus. Idcirco si vult discedere infidelis qui blasphemat nomen Domini, recedat ut pacem possit habere fidelis, id est, non oportet litigare cum eo qui discedit. [Col. 0545D] Unde enim scis, mulier aut vir, si unus alterum salvum faciet, nisi sicut unicuique, viro et mulieri, divisit, sive disposuit, Dominus, subaudis tempora credendi, ut primum credat vir deinde mulier, aut primum mulier, deinde vir. Unumquemque sicut vocavit Dominus ad fidem, ita ambulet, ita maneat, id est, si habes uxorem, tene eam: si non habes, ducere non compelleris.

Circumcisus aliquis vocatus est? non adducat praeputium. Quid est quod loquens Apostolus de uxoribus atque conjugatis, sic subito transivit ad circumcisionem atque praeputium? Et quomodo potest adduci praeputium quod praecisum est? Notandum in hoc loco quia non de circumcisione, id est exspoliatione [Col. 0546A] pellis genitalis membri loquitur, sed circumcisum appellat liberum ab uxore, et praeputiatum, uxorem habentem. Circumcisus, inquit, vocatus est quis, id est, non habens uxorem, non adducat praeputium, id est non ducat uxorem, ut non sit praeputiatus, sed alienus a conjugio. In praeputio aliquis vocatus est? id est non habens uxorem, non circumcidatur, id est, non relinquat uxorem suam, nisi illa forte casta permanere decreverit.

Circumcisio nihil est, id est, castitas sine bonis operibus nihil est, et insuper fides sine operibus otiosa est, et praeputium nihil est, id est conjugium absque opere bono. Si fuerit quis circumcisus, id est castus, sive caelibatus, quod est sine uxore, carueritque bonis operibus, nihil ei prodest sua castitas. [Col. 0546B] Si etiam fuerit conjugatus, et non habuerit bona opera, conjugium illius nec prodest, nec obest ei. Sed observatio mandatorum Dei, prodest.

Unusquisque in qua vocatione vocatus est, ad fidem, in ea permaneat, sive cum uxore, sive sine uxore.

Servus, subaudis uxoris, vocatus es, cujus voluntati servire et parere debes, non sit tibi curae, noli deficere neque dimittere eam: quia non ideo amittes regnum Dei, licet conjugatus sis, si ita servieris uxori, ut non displiceas Creatori, sed et si potes liber fieri, subaudis uxore, id est si tua conjux obierit, aut etiam in castitate manere elegerit, magis utere, subaudis ista libertate, ut consentias ei, et aliam noli accipere.

[Col. 0546C] Qui enim in Domino, id est ut in Domino crederet, vocatus est servus, subaudis uxoris, libertus est Domini, id est liberatus est a peccati jugo, et quamdam libertatulam habet a Domino, ut serviat uxori, ita ut non displiceat Creatori. Similiter qui liber vocatus est, id est sine uxore, servus est Christi, id est, non debet se occupare servitio terreno et uxorio, sed ex toto debet servire Domino, quoniam majus servitium requiritur ei a Domino quam conjugato.

Pretio empti estis, id est sanguine Christi, nolite fieri servi hominum, id est servi uxorum. Illi servi efficiuntur hominum qui propter uxorem deserunt Creatorem, et ei displicent immoderate servientes uxori. Tam charo ergo pretio empti sumus, ut nullo alio redimi possemus, nisi sanguine Filii Dei. Quapropter [Col. 0546D] sicut ille qui emitur, magis servire debet illi a quo emitur, ut aliquando vicem reddat emptori, ita et nos omni studio atque instantia servire debemus Christo a quo empti sumus.

Unusquisque frater, id est fidelis, in quo vocatus est ut crederet, in hoc permaneat: videlicet si cum uxore vocatus est, non dimittat illam; si liber ab uxore, si se potest continere, utatur illa libertate.

De virginibus praeceptum Domini non habeo, quia Dominus virginitatem laudavit; non tamen praecepit, ne videretur nuptias damnare, sed dixit: Sunt eunuchi qui seipsos castraverunt propter regnum coelorum (Matth. XIX), atque subintulit: Qui potest capere capiat (Ibid.). Consilium autem do quod [Col. 0547A] non displiceat aliis, tanquam misericordiam consecutus a Domino, ut sim fidelis, subaudis consiliator, et idoneus in dandis salutaribus consiliis. Paulus apostolus consiliator Dei erat, quia Spiritum Dei habebat, sicut ipse alias dicit: Puto autem quod et ego Spiritum Dei habeam. Idcirco dicit: Gratiam et misericordiam consecutus sum, ut sim fidelis consiliator Dei, ideoque consilium meum non debeo vobis abscondere

Existimo ergo hoc bonum esse, id est virginitatem servare, propter instantem necessitatem: Instantem sive praesentem necessitatem appellat tribulationem et angustiam quam sustinent conjugati, et maxime conjugatae, fastidium videlicet in concipiendo, dolorem in parturiendo, quo dolore plerumque solent [Col. 0547B] mulieres mori, curam multam et laborem in alendis et contuendis filiis, tristitiam de aegrotatione et morte eorum, maximeque si omnibus filiis fuerit orbata, de amissione quoque conjugis. Similiter etiam labores et dolores sustinet vir de amissione filiorum et morte uxoris, a quibus omnibus sunt illi liberi, qui virginitatem servant, imitantes illam vitam quae post mortem erit. Quapropter subdit Apostolus, quoniam bonum est homini sic esse, id est in integritate corporis vivere, virginitatem servare, ut possit esse liber ab his necessitatibus. Quod vero sequitur,

Tribulationem tamen carnis habebunt hujusmodi: illi tales, videlicet qui matrimonio copulantur, quod supra appellavit necessitatem instantem, hoc in hoc [Col. 0547C] loco appellavit tribulationem. Ego autem vobis parco, et est sensus: Suadeo vobis, et consilium do ut casti sitis, volens vos servare ne in tribulationem carnis incidatis. Aliter: Ego vobis parco, id est dimitto, vel consentio accedere vos ad hanc tribulationem carnis, si non vultis integritatem corporis servare.

Tempus subaudis vitae nostrae, breve est, quia in brevi finietur, ideoque non est populus Dei ita propagandus generatione carnali, sicut hactenus a principio mundi, sed est jam regeneratione colligendus. Reliquum est, id est hoc remanet, vel hoc superest, ut et qui habent uxores modo, tanquam non habentes sint. Uxorem namque habet, sed quasi non habet, qui hodie videtur illam habere, sed crastina die moritur, et desinit postmodum uxorem habere: ideoque debet [Col. 0547D] in praesenti saeculo futuram vitam imitari, in qua erunt electi similes angelis Dei. Aliter, uxorem habet, sed quasi non habet, qui sic scit debita carnis exsolvere, ut tamen per eam mundo tota mente non cogatur inhaerere, videlicet sic reddens debitum uxori, ut non displiceat Creatori.

Et qui flent tanquam non flentes, sint. Flet quilibet amissione proximorum, et miserias hujus saeculi, sua quoque et aliorum peccata: sed quasi non flet, qui consolationem habet in spe coelestis remunerationis, ut impleatur quod Dominus dixit: Beati qui lugent, quoniam ipsi consolabuntur (Matth. V), et qui gaudent tanquam non gaudentes. Multi sunt qui gaudent de temporalibus commodis; sed quasi [Col. 0548A] non gaudent, quia sic gaudent in temporalibus bonis, ut semper tormenta perpetua considerent, et aeternum Dei judicium timeant; et qui emunt, tanquam non possidentes. Emit aliquis praedia terrena, boves, servos, et ancillas, sed quasi non possidet, dum repente ab hoc saeculo transit per mortem corporis. Aliter: Emunt multi bona temporalia, atque ad usum suum aliorumque praeparant quae in hoc saeculo necessaria sunt, sed quasi non possident, dum sic adhaerent terrenis, ut non amittant aeterna, cauta consideratione praevidentes quia haec omnia in proximo relicturi sint, semperque suam in terrenis et transitoriis rebus et possessionibus non ponunt.

Et qui utuntur hoc modo, tanquam non utantur. [Col. 0548B] Multi utuntur bonis hujus saeculi, sicut reges et principes, sed quasi non utuntur, dum insperate munus et concupiscentiam ejus relinquunt per mortem corporis. Multi etiam utuntur his quae in hoc modo sunt, sicut boni reges et principes divitesque, ut fuit Abraham, Job et David, qui propter dignitatem honoris et principatus quam obtinent, non possunt his non uti, sed quasi non utuntur, dum non fiunt servi divitiarum, neque permittunt haec eadem suae menti dominari, cogitantes cuncta transitoria esse. Praeterit enim figura hujus mundi, id est transibit figura et species mundi per ignem, remanebit substantia renovata per ignem et meliora, ad hoc ut in aeternum maneat juxta quod Salomon dicit: Terra in aeternum stabit (Eccle. I).

[Col. 0548C] Volo autem vos sine sollicitudine esse, id est sine multa et superflua cura, quam habent conjugati.

Qui cum uxore est, divisus est, quoniam ex parte servit conjugi, ex parte Domino.

Et mulier innupta et virgo, quod unum est, cogitat ut sit sancta corpore et spiritu, id est mente. Ideo addidit, mente sive spiritu, quia multae sunt quae habent integritatem corporis, sed non sunt virgines mente, quoniam si possent, jam nupsissent.

Haec ad utilitatem vestram dico, quoniam sanctum est apud Deum, et leve in hoc saeculo in virginitate permanere, non ut laqueum vobis injiciam, id est, ideo ista non dico, ut aeternam perditionem vobis immittam, sed ad id quod honestum est, subaudis provocans. Virginitatem servare honestum est, ergo [Col. 0548D] omne honestum sanctum, ideoque virginitas sancta, honesta et Deo accepta est.

Si quis autem existimat et putat turpem se videri ab aliis, super virgine sua, eo quod sit superadulta, id est eo quod ad nubiles annos pervenerit, timet illam fornicari cum aliquo servorum suorum, nec potest illam servare virginem, quod vult faciat, id est tradat illam cuicunque vult: non peccat virgo si nubat, si dormierit, id est si mortuus fuerit vir ejus, nubat mulier cui vult, tantum in Domino, id est, fideli se misceat viro.

Beatior autem erit, si sic permanserit secundum meum consilium, id est si in castitate et viduitate permanserit.



CAPUT VIII.
[Col. 0549A]

De his autem cibis et potibus quae idolis immolantur, subaudis scripsistis mihi. Inter caetera quae Corinthii Apostolo scripserunt per Epistolam, etiam super hoc scripserunt utrum deberent omnia comedere necne, et utrum essent omnia munda, quia quidam illorum, habentes scientiam cuncta esse a Deo creata bona, manducabant in templis idolorum, et scandalizabant simpliciores fratres, qui dicebant: Nisi iste, qui majoris scientiae est quam ego, sciret aliquid numinis et deitatis esse in hoc idolo et in carnibus ei consecratis, nequaquam in idolo, id est in templo idolis consecrato residens, carnes aliosque cibos, et in vinum idolis consecratum sumeret. De hoc multa dicturus est hic Apostolus. Scimus quomam [Col. 0549B] omnes scientiam habemus, subaudis omnia esse munda per naturam; sed invocatio illorum et consecratio qua illis consecratur, facit ea immunda. Scientia subaudis, qua credimus omnia munda mundis, et omnia sanctificari per invocationem nominis Christi, inflat, id est per superbiae tumorem mentem elevat: Charitas vero aedificat, id est dilectio fraterna, qua consulimus fratribus simplicioribus, quatenus eos in aliquibus non scandalizemus, aedificationem habet. In qua virtute, id est charitate, etiam aliae virtutes comprehenduntur, patientia videlicet, humilitas, cordisque simplicitas. Sicut enim vinum, non temperatum admistione alicujus dulcedinis, aut etiam aquae, mentem elevat, et sicut omnia mera et pura non ita delectantur sicut commista: [Col. 0549C] sic scientia divina vel humana non est utilis, quia mentem in superbiam elevat, nisi temperata fuerit dilectione proximi, humilitate quoque, patientia atque simplicitate. Tunc autem scientia magna est et sibi utilis si charitate humilietur cum qua etiam amplius crescit.

Si quis autem existimat se scire aliquid, id est omnia munda esse, et quod licita fidelibus sint ad utendum, nondum cognovit quemadmodum oporteat eum scire, id est nondum considerat quod expedit etiam multis licitis abstinere propter scandalum fratrum.

Si quis autem diligit Deum et causa charitatis scientiam mitigat, hic cognitus est ab eo, id est hic est electus ab eo.

[Col. 0549D] De escis autem quae idolis immotantur, scimus quia nihil est idolum in mundo. Idos Graece Latine dicitur species vel forma, inde diminutive idolum, id est formula ex aliquo metallo, aut ex lignis, sive lapidibus. Ideo ergo idolum nihil est, quia videtur imaginem hominis habere, et non est homo: videtur imaginem alicujus bestiae habere, et non est bestia: videtur aures, oculos, nares et os habere, sed ideo nihil est, quia non videt, non audit, non olfacit, non loquitur. Dicitur homo esse, non est homo: dicitur Deus esse, non est Deus; ideoque nihil est, quia quod dicitur esse non est; adoratores quoque cultoresque ejus, atque cibi qui illis consecrantur, nihil sunt, quia illius cultura et consecratio facit eos nihil esse. Ex [Col. 0550A] hoc etiam homines idola colentes nihil sunt, quia omnis creatura quae non adhaeret ei qui semper habet esse, nihil est sicut propheta dicit: Omnes gentes idola colentes, sic sunt quasi non sint, et quasi nihil, et inane reputatae sunt ei (Isa. XL). Idola quoque propterea nihil sunt, quia facit homo formam habentem caput hominis ex una parte, caput bovis ex alia parte, caput leonis ex tertia, caput aquilae quarta, reliquum corpus serpentinum, pedes equinos, quod nihil est, quia Deus aliquam creaturam talem non fecit.

Nam etsi sunt qui vocantur a paganis dii in coelo, ut Saturnus, Jupiter, Mercurius, aut certe a Christianis ut angeli et sancti nuncupative, et non substantialiter; sive in terra, a paganis, ut Neptunus, [Col. 0550B] Pluto, aut certe justi homines, siquidem sunt dii multi, paganis vel Christianis nuncupative, ut Moyses, cui dictum est: Constitui te deum Pharaonis (Exod. VII), et de quibus dicitur: Ego dixi, dii estis (Psal. LXXXI).

Nobis tamen apostolis aliisque fidelibus, unus est Deus Pater, substantialiter, ex quo omnia constant, et a quo originem cuncta sumpserunt, et nos in illo, subsistimus, sive in illum, quasi intra illum subsistimus, quia omnis creatura intra illum consistit, et ipse est extra omnia et intra omnia, et unus Dominus Jesus Christus, cum Patre et Spiritu sancto, per quem Dominum Jesum omnia facta sunt, subaudis, et nos per ipsum, creati sumus et redempti.

Sed non in omnibus est scientia, subaudis ista, ut [Col. 0550C] credant unum verum Deum solum modo esse, qui trinitatem habet in personis, et unitatem in substantia. Quidam autem conscientia usque nunc in idolis quasi idolothytum, id est idolis datum et consecratum, manducant, et conscientia ipsorum cum sit infirma, polluitur, quoniam dum firmiores in fide viderint recumbere idolo, et comedere idolothyta, aliquid numinis et religiosum putant esse in idolis. Et in hoc est illorum conscientia infirma, vel quia putantes omnia esse munda, comedunt idolothyta, vel quia aliquid numinis credunt esse in idolis.

Esca autem nos non commendat Deo, subaudis quam credimus mundam, id est, non facit nos acceptabiles Deo, et laudabiles apud illum, neque enim si non manducaverimus, subaudis de sacrificiis idolorum, [Col. 0550D] deficiemus, ut alios cibos non habeamus, quos possumus manducare, neque si manducaverimus carnes idolis consecratas, abundabimus, subaudis ut aliorum ciborum refectionem non quaeramus.

Videte autem ne forte haec licentia vestra qua creditis omnia munda mundis, et per invocationem nominis Christi omnia sanctificari, offendiculum fiat infirmis in fide, ut credant aliquid deitatis esse in idolo et comedant propter hoc carnes illi consecratas.

Si quis enim viderit eum quod habet scientiam, id est qui perfectus est in fide, et credit omnia munda, in idolio recumbentem, id est, recumbendo manducare. Sic peccatis in fratres, dum comeditis coram [Col. 0551A] illis carnes idolis consecratas, recumbentes in idolio.

Si esca scandalizat fratrem meum, quemlibet credentem simplicem et adhuc infirmum in fide, non manducabo carnem idolis consecratam in aeternum, ne fratrem meum scandalizem. Erant quidam apud Corinthios, qui, scientiam habentes omnia munda esse, comedebant cibos idolis consecratos, et provocabant simplices et infirmos in fide ad similia, qui dicebant: Nisi isti qui prudentiam et scientiam habent, scirent deitatem esse in his idolis, nequaquam hoc agerent. Manducabo ergo et ego ut consecrer per has carnes. Econtra erant alii perfectiores, qui, licet scirent omnia esse munda a Deo facta, nolebant carnes idolothytas comedere, quia sciebant [Col. 0551B] illas per invocationem daemoniorum esse immundas, et ne scandalizarent fratrem suum provocando eum ad comedendum, dicebant ista quae Apostolus ex persona illorum loquitur: Ante, inquit, moriar fame, quam ut fratrem meum scandalizem manducando carnes idolothytas. Et non solum abstinebo ab illis, sed etiam ab omnibus pro quibus ille potest scandalizari. Potest tamen ex persona Apostoli esse dictum, ut Apostolus ex se talia diceret, provocans eos ad charitatem.



CAPUT IX.

Non sum liber? Verba irascentis sunt, et quod videtur negare, confirmat. Sunt autem increpative legenda: Non sum liber? Sum utique. Liber erat Apostolus secundum carnis prosapiam, ut pote de [Col. 0551C] genere patriarcharum descendens: liber quoque erat ab omni debito ipsorum, quia nihil ab eis acceperat. Non sum Apostolus? Dicebatur a quibusdam Judaeis non credentibus, et insuper a Corinthiis seductis a falsis apostolis, quod Paulus non esset apostolus, eo quod Christum non viderit quos increpat Apostolus, inquiens: Nunquid non sum Apostolus a Christo missus? Sum utique, quia ipse mihi dixit: Longe mittam te ad gentes (Act. XXII). Nonne Dominum Jesum vidi? Utique vidi illum dum pergerem Damascum, et postea in templo. Nonne opus meum, id est, operatio et plantatio mea, vos estis in Domino? Estis omnino

Et si aliis, subaudis gentibus et Judaeis, non sum Apostolus, sed tamen vobis, Corinthiis, sum, apostolus, [Col. 0551D] quos in spatio unius anni et sex mensibus, ad fidem Christi mea praedicatione adduxi. Non solum ergo Corinthiis erat apostolus, sed pene omnibus gentibus, sicut ipse dixit: Qui operatus est Petro in apostolatum circumcisionis, operatus est et mihi inter gentes (Gal. II): Nam signaculum, id est signum et indicium, apostolatus mei vos estis et vestra credulitas, qui per meam praedicationem credidistis in Domino.

Mea defensio apud eos qui me interrogant, subaudis utrum sim apostolus necne, haec est, quia vos estis signum apostolatus mei in Domino, et per hoc defendor esse apostolus. Vos enim estis defensio mea quibus Evangelium praedicavi.

[Col. 0552A] Nunquid non habemus, ego et Barnabas, potestatem manducandi et bibendi? subaudis ex officio praedicationis, et a vobis accipiendi quae necessaria sunt, secundum quod nobis Dominus potestatem dedit, sicut et aliis apostolis.

Nunquid non habemus, ego et Barnabas, potestatem sororem mulierculam, id est quamlibet fidelem. circumducendi, id est de loco ad locum ducendi, ut ministret nobis sicut et caeteri apostoli et fratres Domini, faciunt, Jacobus videlicet et Joannes Zebedaei filii et materterae Domini nec non etiam Jacobus Alphaeus, et Judas, et Joseph filii similiter materterae Domini nec non etiam et Cephas? qui et Petrus. Cephas Hebraeum est et Syrum, Petrus Graecum et Latinum: Simon Graecum est. Quidam non intelligentes [Col. 0552B] proprietatem Graecae linguae, fefellit eos ambiguitas verbi Graeci, in hoc quod dicit sororem mulierem, quasi uxores habuerint apostoli quas secum ducerent, nam gyne utrumque significat et uxorem et mulierem. Unde gyneceum appellatur locus ubi plurimae resident mulieres. Fideles enim mulieres habentes terrenam substantiam, ibant cum Petro aliisque apostolis Judaeorum, ministrantes eis de substantia sua quae necessaria erant sicut Maria Magdalene, et Martha, aliaeque mulieres quae secutae erant Dominum de Galilaea, sequebantur illum ministrantes ei, quod beatus Paulus apostolus non faciebat, qui gentibus praedicavit, licet potestatem haberet: tamen non ducebat mulieres secum, ne scandalum oriretur apud gentes, quarum magistri et praepositi [Col. 0552C] hanc consuetudinem non habebant.

Quis miles militat pro vita regis, pro defensione patriae, suis stipendiis unquam? id est propriis substantiis, subaudis nullus. Tamen ego milito meis stipendiis, labore manuum mearum victum et vestitum acquirens. Quis plantat vineam, et fructus ejus, id est racemos, non edit? Vinea Apostoli, erant Corinthii, quos plantaverat ipse in fide Christi, sed fructum ejus non suscepit: sumptus videlicet unde viveret.

Nunquid secundum hominem haec dico? id est, nunquid secundum humanum intellectum, et ex proprio sensu ista loquor?

Non alligabis os bovi trituranti, id est os praedicatoris alienum a mercede non facies. Recte ergo [Col. 0552D] praedicatores bobus comparantur, quia sicut illi vomere exarant terram, ita praedicatores vomere sive ligone verbi Dei excolunt corda auditorum, ut ferant fructus salutis aeternae. Nunquid de bobus cura est Deo? Est utique Deo cura de bobus, qui omnium quae fecit curam habet, sicut ei dicitur: Nihil odisti eorum quae fecisti (Sap. XI). Et non solum de bobus, verum etiam de passeribus cura est illi, sicut in Evangelio ostenditur, ubi dicitur pascere illos (Luc. XII). Sed non curabat ita de bobus, ut inter praecepta quae homini dedit ad salutem sui, praeciperet curam bovis habere. Nec enim necesse est per scriptam legem monere hominem, quomodo bovi suo consulat.

[Col. 0553A] Quoniam debet in spe, subaudis fructus percipiendi, qui arat arare.

Si nos vobis spiritalia, subaudis bona, seminavimus, praedicando gratiam videlicet fidei et doctrinae, magnum est, si nos vestra carnalia metamus? id est, ut a vobis accipiamus temporalia, quibus contulimus aeterna? Non hoc magnum est increpative legendum est, sed interrogative.

Si alii, id est pseudoapostoli, potestatis vestrae, hoc est facultatis vestrae bonorumque temporalium, participes sunt, quare non potius nos? subaudis, debemus participare bonis vestris, qui sacra monita Evangelii vobis praedicamus. Verum omnia incommoda sustinemus ego et Barnabas, sitim videlicet, famem, nuditatem omnemque indigentiam, ne quod [Col. 0553B] offendiculum demus Evangelio Christi, id est, ne dicatur de nobis, quod causa quaestus et curae temporalis potius praedicemus Evangelium, quam causa salutis animarum et remunerationis aeternae, habeatque Evangelium venale.

Nescitis quoniam qui in sacrario, id est in templo idolorum, operantur, excoriando victimas et conquerendo, quae de sacrario sunt edunt? id est de his vivunt quae ibi offeruntur, et quae pertinent ad sacrarium, et qui altari, subaudis Dei, deserviunt in lege, id est Veteri Testamento, cum altari participant. Si quando holocaustum offerebatur in altari domus Domini, totum animal sibi vindicabat altare; si quando vero victimae aliaque sacrificia offerebantur, partim cremabantur in altari, partim sumebant servitores [Col. 0553C] in suos usus.

Ita et Dominus ordinavit, id est disposuit et potestatem dedit.

Ego autem licet potestatem haberem de Evangelio vivere, nullo horum quae superius dixi usus sum, quia nullos sumptus a vobis accepi, ut Evangelium non facerem venale, et vos libere possem redarguere. Non autem scripsi haec ut ita fiant in me. Poterant illi dicere: Vere ideo Apostolus talia scripsit nobis, ut quod antea non accepit a nobis, modo accipiat, ut demus ei quae necessaria sunt. Ad haec ille: Non ideo, inquit, ista dico, ut quod hactenus non feci, nunc facere incipiam, sed ut vos ad charitatem provocem. Bonum est enim mihi magis non mori fame, siti, nuditate, quam ut gloriam meam, quam spero [Col. 0553D] me recepturum pro mercede praedicationis, quis evacuet sive destruat, dando mihi munera. Tunc enim gloria illius evacuaretur, si mercedem accipiens in praesenti, non speraret mercedem aliam accipere in futurum, nec redargueret delinquentes.

Nam etsi evangelizavero, subaudis solummodo propter hoc, ut propter assiduitatem praedicationis mercedem in praesenti accipiam, et laudem ab hominibus, non est mihi gloria, subaudis aeterna in futuro: necessitas enim, subaudis manducandi, bibendi, vestiendi, mihi incumbit. Ideoque praedico, quoniam unde vivam, aliunde non habeo. Haec in quibusdam fiebant, sicut in pseudoapostolis, sed in Paulo non erat, qui neque mercedem, neque laudem ab hominibus [Col. 0554A] quaerebat in praesenti, timens audire in die judicii: Recepisti mercedem tuam, si laborasti. Vae enim mihi est, id est indigentia me opprimet, et penuriam famis sustinebo, si non evangelizavero. Non ex sua persona talia dicit, sed potius ex illorum qui idcirco praedicabant quia non habebant unde viverent nisi ex praedicatione, ideoque favebant suis auditoribus.

Si enim volens sive sponte hoc ago, id est, si non praedicavero propter sumptus carnales, et administravero Evangelium sine mercede temporali, mercedem habeo paratam a Christo, remunerationem videlicet aeternam, auditurus ab ipso: Intra in gaudium Domini tui.

Quae est ergo merces mea? Interrogat Apostolus [Col. 0554B] seipsum quae sit merces praedicationis ejus in praesenti, et dicit, jam inquiens: Volo sponte praedicare Evangelium, quae est merces mea in praesenti? Et respondet ipse sibi, aut alicui interroganti quae est merces tua? Haec est merces mea in praesenti et intentio, ut Evangelium praedicans fidelibus, omnibus que audire volentibus, sine sumptu ponam Evangelium, subaudis in cordibus eorum, ut non abutar, sive non utar potestate mea in Evangelio quam cum aliis apostolis habeo, id est ne accipiam aliquid ab auditoribus, quoniam magna merces mihi reservatur a Christo.

Nam cum liber essem, non solum secundum naturam, utpote de genere patriarcharum descendens, verum etiam ex omnibus negotiis hominum, nihil ab eis [Col. 0554C] accipiendo, omnium, subaudis hominum, me servum feci supportando omnes, veluti bonus procurator, subaudi supportat infirmos, maxime vos, o Corinthii! per meam patientiam. Feci autem hoc non calliditatis astutia, sed compatientis affectu, ut plures lucrifacerem Christo.

Et factus sum Judaeis tanquam Judaeus, subaudis legis observator, adhuc tondendo caput in Cenchris, quae est portus Corinthi, offerendo munera in templo Hierosolymis, secundum quod in Actibus apostolorum habetur, quando purificatus ascendit in templum (Act. XXI), et circumcidendo Timotheum propter Judaeos, ut Judaeos lucrarer Christo, a cultura videlicet legis, ad gratiam perducendo Evangelii.

His qui sub lege sunt, id est a Samaritanis, quinque [Col. 0554D] libros legis habentibus, veniens ad illos factus sum eis quasi sub lege essem, id est quasi carnaliter legi servirem, cum ipse non essem sub lege Moysi animo, sed sub gratia Evangelii, ut eos qui sub lege erant lucrifacerem. Feci autem hoc non simulandi versutia, sed compatiendi misericordia. His qui sine lege erant, id est gentilibus, factus sum, tanquam sine lege essem; consentiendo gentilium philosophis apud Athenas, unum Deum esse qui cuncta fecerat, et animas immortales esse, et homines ab uno Deo principium sumpsisse, visus est eis quasi unus ex ipsis, licet idola non adoraret, paulatimque trahebat eos ad illa quae minus credebant, suadens ut in eum crederent, per quem omnia facta sunt, id est in Filium

[Col. 0555A] Factus sum infirmis, Judaeis et gentibus in sensu et intellectu, qui magna non poterant capere, infirmus, comparando et coaequando me illorum infirmitati et pusillanimitati, ut infirmos sensu et intellectu lucrifacerem talia praedicando, quae eorum capacitati congruebant, et quae ipsi capere poterant, omnibus subaudis gentibus Judaeisque omnia superius dicta.

Factus sum infirmus videlicet infirmis, Judaeus Judaeis, Samaritanus Samaritanis, qui repromissionem de Christo exspectabant, gentilibus gentilis, ut omnes salvos facerem praedicando illis verbum Dei.

Omnia autem facio propter Evangelium, id est propter Christum cui Evangelium testimonium perhibet, ut particeps ejus, id est particeps Evangelii, efficiar. Sic videntur haec verba sonare, et sic loquitur Apostolus, [Col. 0555B] quasi Evangelium rationis capax sit, ac si diceret: Ut particeps Evangelii efficiar, id est ut praemia quae in Evangelio promittuntur, in regno coelorum consequi merear.

Nescitis quod hi qui in stadio currunt, omnes quidem currunt, sed unus accipit bravium? Volens et desiderans egregius praedicator, Corinthios omnesque fideles provocare ad cursum bonae operationis quatenus fortiter insudando pertingere ad bravium aeternae vocationis mereantur. Dat inde comparationem, cujus exemplo accedamus ad victoriam aeternam captandam, inquiens: Nescitis quod hi qui in stadio currunt, etc. Fuit quodam tempore gigas quidam nomine Hercules, apud Graecos fortissimus, omnique virtute corporis roboreus, agilitate quoque [Col. 0555C] seu velocitate pedum in cursu velocissimus atque pernicissimus, qui uno anhelitu currit, atque (ut ita dicamus) pervolavit centum viginti quinque passus: sicque subdit uno in loco, quod spatium sui cursus stadium appellavit, a stando: et est octava pars milliarii. Inde postmodum inolevit mos apud Graecos et consuetudo diuturna, ut ex singulis urbibus, castellis, oppidis, necnon et villulis, juvenes se praeparent, quatenus adveniente festivitate deorum, possent currere ad illud stadium, quod mensurabatur centum viginti quinque passibus. Post cujus metam ponebatur aurum vel argentum, aut equus sive pallium, aut aliquod praemium, quod bravium Graeco vocabulo dicebatur, Latine vero palma victoriae appellari potest vel corona, cunctisque astantibus viris et mulieribus, [Col. 0555D] ad spectaculum illud currebant omnes: sed unus qui prior currebat, accipiebat bravium, caeteris in vanum currentibus; quia nihil utilitatis praestabat eis suus cursus, nisi risum et cachinnum populis excitabant, sibi autem verecundiam magnam. Altiori vero intelligentia, per stadium, per quod illi currebant, debemus intelligere fidem nostram intra cujus metam currere jubemur ab exordio fidei nostrae usque ad terminum hujus vitae, quousque perveniamus ad bravium repromissum, de quo Dominus dicit: Qui perseveraverit usque in finem, hic salvus erit (Matth. XXVI). Hoc tamen distat inter illorum cursum et nostrum, quod ibi omnes qui ad hoc erant parati currebant, sed unus qui prae caeteris currebat, prior [Col. 0556A] perveniendo ad bravium, accipiebat solus remunerationem suae victoriae. In nostro autem cursu, omnes qui bene currerint, praemium sui laboris percipient, nec dolebunt se incassum cucurrisse, cum omnes qui pervenerint, remunerationem acceperint. Ille vero unus significat numerum electorum, qui comparatione reproborum parvissimus erit, licet in se fit perfectus. Unde Dominus dicit: Multi sunt vocati, pauci vero electi (Matth. XX); quasi diceret: Multi incipiunt currere, sed ante deficiunt et lassescunt quam perveniant ad bravium, paucique sunt qui perveniunt ad palmam victoriae. Significat enim unus ille, unitatem sanctae Ecclesiae quae est corpus Christi. Quicunque etenim unitati Ecclesiae fide bonisque operibus atque perseverantia junguntur, illi pervenient [Col. 0556B] ad palmam. De qua unitate dicit Dominus: Nemo ascendit in coelum, nisi qui descendit de coelo, Filius hominis qui est in coelo (Joan. III), cum corpore videlicet suo, quod est Ecclesia.

Sic currite, o fideles in fide, recte credendo et bene vivendo, ut comprehendatis palmam perennis remunerationis. Sollicite ac viriliter vult Apostolus ut curramus, quia magna est promissio ad quam tendimus.

Omnis enim qui in agone, id est in certamine et pugna, contendit sive desudat, ab omnibus se abstinet quae contraria sunt cursui illius. Illi juvenes qui se ad cursum praeparabant ab omnibus escis et potibus, omnibusque rebus abstinebant, quae impedire poterant cursum illorum. Nec solum animi a comestione, [Col. 0556C] et superflua potatione corpus refrenabant, sed etiam laminas plumbeas noctibus ponebant circa lumbos, ne fluxum libidinis per somnum paterentur, quoniam libido nimium debilitat corpus; et si illi omnes ita se praeparabant, cum scirent unum coronandum, et illi solummodo repromissum bravium qui prior veniret, licet omnes post illum ad eumdem locum pervenissent, quanto magis nobis est abstinendum ab omnibus quae cursum nostrum impedire possunt, cum omnibus nobis promissa sit salus aeterna? Si quaerimus ergo a quibus rebus debeamus abstinere, et quae cursum nostrum incipiendo superent et retrahant a promisso bravio, interrogemus Apostolum, et ipse nobis demonstrabit illo in loco, ubi dicit: Manifesta autem sunt opera carnis: adulterium videlicet, fornicatio, [Col. 0556D] immunditia, luxuria (Gal. V). Ista et his similia contraria sunt nostro cursui. Et illi quidem, qui currunt intra stadium, ideo currunt ut corruptibilem coronam accipiant, nos autem ideo currimus intra metas fidei nostrae, ut coronam incorruptam accipiamus. Quod superius appellavit bravium Graeco vocabulo, nunc vocat Latine coronam; illorum corona et remuneratio corruptibilis erat, id est temporalis, quia cum tempore transibat. Verbi gratia: accipiebant aurum, argentum, quod corruptibile erat, quia de terra sumebatur, et in terram revertebatur. Accipiebant vestes, quae vetustate et tineis consumebantur. Accipiebant equum, qui corrumpebatur per mortem, et consumptus a vermibus, in pulverem transibat, [Col. 0557A] Dabatur eis corona terrenis et marcescibilibus floribus conserta, sed quasi ventus transibat. Nostra autem corona et remuneratio incorruptibilis est quae nulla immutatione corrumpetur. Nec erit adornata marcescibilibus floribus nostra corona, sed in modum regalis diadematis aeternis gemmis conserta, in aeternum spiritualiter nobis servabitur. Nostra ergo corona et remuneratio ipse Deus omnipotens erit, et contemplatio totius Trinitatis, videntes Deum sicuti est, in quo habebimus vitam sine fine mansuram, omnemque beatitudinem atque satietatem; quoniam videntes fulgidum erimus fulgidi, videntes beatum erimus beati, videntes immortalem erimus immortales, felicesque per omnia saecula. Quapropter debemus currere credendo, sperando, desiderando; corpus [Col. 0557B] castigando, eleemosynis insudando, ambulando de virtute in virtutem, donec videatur a nobis Deus deorum in Sion (Psal. LXXXIII). Nec debemus desperare de praemio promisso sicut Apostolus non desperabat, cum diceret:

Ego igitur sic curro, infra terminos fidei bene vivendo, non quasi in incertum, quia non dubito de remuneratione certum habens quid sit mihi promissum. Illi qui currebant in stadio, in incertum currebant, quia non erant securi de praemio. Sed ut nos certi simus de remuneratione, exempli causa ponit se Apostolus in medium, quatenus illum imitemur: Sic pugno, non quasi aerem verberans, elevando et deponendo gladium, velut stultus miles qui non positus contra hostem verberat aerem, agitando et brachium [Col. 0557C] et gladium, volens apparere praeliator. Paulus ergo pugnabat contra aereas potestates, de quibus loquitur in Epistola ad Ephesios; pugnabat contra philosophos, et magos, et bestiales homines, de quibus in Epistola prima dicit ad Corinthios: Si ad bestias pugnavi Ephesi (I Cor. XV). Pugnabat autem non materiali gladio, sed praedicando, miracula faciendo, orando, jejunando, bonis operibus insistendo. Ille praedicator verberat aerem, qui sine effectu praedicationis praedicat, videlicet verba tantummodo proferens, non operibus exornans, qui aliud praedicat atque aliud agit, et hoc quod praedicat, miraculis et exemplis non roborat; Apostolus autem aerem non verberabat, quia in vanum verba non proferebat, complens et roborans opere quod praedicabat [Col. 0557D] ore.

Sed castigo corpus meum, subaudis in labore et aerumna, in fame et siti, in jejuniis et vigiliis, multis caeteris talibus, et in servitutem redigo, id est servum illud facio mihi ut, quod praedico verbis non destruam operibus, sed potius serviam verbis et exemplis his quibus praedico. Castigare corpus est multis tribulationibus quae superius enumeravimus, affligere; est illa ei dare quae ad vitam aeternam proficiunt, non ad luxum. Servituti vero subducitur, dum non suam delectationem perficit, sed voluntatem spiritus, id est rationabilitatis animae. Sic debet unusquisque fidelium agere, castigando videlicet corpus suum, et servituti subjiciendo, implens quod [Col. 0558A] Apostolus alias ait: Spiritu ambulate, et desideria carnis sive corporis ne perficiatis (Gal. V). Ex cujus rei causa Apostolus corpus suum domabat, refrenans illud a pravis delectationibus, protinus manifestat subdens, ne forte, inquit, cum aliis praedicaverim, ipse reprobus efficiar. Probus dicitur laude dignus et approbatus, unde contra improbus laude indignus dicitur, et non probatus. Sic dicet Dominus reprobis: Nescio vos (Matth. XXXV), id est, non approbo ad meam partem pertinere, vel non approbo vos dignos laude esse. Timens igitur Apostolus reprobari et indignus laude apparere, dicebat: Ideo castigo corpus meum, et subjicio servituti, ne forte alii percipiant palmam victoriae praedicatione mea edocti, et ego ipse alienus existam a laude et praemio remunerationis, [Col. 0558B] audiens a Domino: Recepisti mercedem tuam, ne forte etiam aliis curatis, ipse remaneam in vulnere.



CAPUT X.

Nolo enim vos ignorare fratres, subaudis mysterium hoc quod vobis ex parte narrabo, quoniam patres nostri, Judaei videlicet de quorum progenie originem duco, omnes sub nube fuerunt, quae praecedebat eos desuper per diem, et omnes mare transierunt, quia mortem evaserunt.

Et omnes in Moyse, id est per Moysen ductorem, baptizati sunt in nube et in mari, id est a morte sunt liberati. Quantum ad veritatem historiae pertinet, Judaei egredientes de Aegypto, sub nube fuerunt, [Col. 0558C] quia nubes per diem gradiebatur sive ferebatur super eos (Num. IX). Altiori autem sensu, secundum Ambrosium, sub nube fuerunt, quia omnia quae gesta sunt illis in obscuritate et in figura facta sunt. In hoc vero, quia nube tecti sunt, adversariis suis Aegyptiis, quando nubes se interposuit inter illos et Aegyptios, et aquae fuerunt a dexteris et a sinistris; et postmodum protecti sunt per diem ab ipsa nube a calore solis, dum a morte praesenti liberati sunt, baptizati dicuntur fuisse per Moysen in nube quae erat post ipsos et in mari per cujus medium transierunt. Sive etiam in hoc dicuntur baptizati per Moysen in nube et in mari, quia omnia quae facta sunt illis in figura, nobis eveniunt in veritate. Nam sicut illi per Moysen ducem ex Aegypto liberati sunt, [Col. 0558D] et mortem evaserunt per nubem et mare, ita et nos per Christum et per gratiam sancti Spiritus in baptismate a morte originalis peccati et actualis liberabimur: Moyses enim Christum significat, nubes Spiritum sanctum, mare Rubrum (per quod illi transeundo a morte sunt liberati) baptisma significat, quod rubore sanguinis Christi consecratur, per quod nos a morte aeterna liberamur.

Et omnes eamdem escam spiritalem manducaverunt, et omnes eumdem potum spiritalem biberunt. Manna quod de coelo, id est de isto aere eis datum est, et aquam quae de petra fluxit, dicit spiritalia esse; vel quia spiritaliter intelligenda sunt: significabant enim corpus et sanguinem Domini quod modo consecratur [Col. 0559A] et percipitur in Ecclesia, vel quia non mundana lege et consuetudine parata sunt, sed virtute Dei sine commistione elementorum, aquae videlicet et farinae. Ad tempus videlicet creata est illa esca atque eis data, et aqua similiter non consuetudine mundana, sed virtute spiritali omnipotentis Dei, eis profluxit ex petra. Idcirco et ille panis angelorum dictus est, quia virtute omnipotentis Dei qua angeli vivunt et subsistunt sine labore aliquo, ea virtute creatus est ille cibus, et appositus est eis sine aliquo labore illorum. Hoc etiam significans, quia de coelis venturus erat Christus, spiritualis panis, qui spiritualiter pasceret. Unde et manna prima feria, sive prima sabbati, quae nunc ob reverentiam Dominicae resurrectionis dies Dominica vocatur, primum [Col. 0559B] venit de coelo ad saturitatem populi. Bibebant autem de spiritali, subaudis petra, consequente eos eadem petra. Judaei et quidam simplicium doctorum ex hoc loco fabulose disputant, volentes affirmare quod postquam Moyses percussit virga bis silicem, populusque bibit ac jumenta, semper secuta sit eos illa petra, et ubicunque figebant tentoria, volvebatur in medium castrorum, nullo hominum impellente, emittens largissimos rivulos ad satietatem populi et jumentorum. Dicunt autem tandiu hoc factum esse per quadraginta annos, usque dum venirent in terra Madian, ubi foderunt puteos, invenerunt aquam dulcem satis abundeque. Quidam etiam somniando fingunt quod tantae parvitatis fuerit ille lapis, ut Maria soror Moysi ferret illum in pectore suo per illam vastam [Col. 0559C] solitudinem. Sed illi qui talia confingunt, dicant ubi, et quando vel quomodo secundum litteram impletum sit, quod secundum Septuaginta interpretes in cantico Moysi habetur: Quia suxerunt mel de petra, oleumque de firma petra, et tunc praebendus assensus quod secuta sit eos petra? At cum nusquam in Veteri Testamento hoc factum reperiri poterit, submittant vocem et inclinent aurem ut spiritaliter ista penetrare valeant, quoniam litteram in his sequi non possunt. Nam, sicut doctores tradunt, Oreb petra quam Moyses percussit, mons est lapideus, cujus latus percussit Moyses. Quapropter melius est ut spiritaliter ista intelligamus, sicut et superiora. Unde et Apostolus spiritalem appellat eamdem petram quia spiritaliter est intelligenda. Significat [Col. 0559D] enim Christum, sicut sequentia manifestant: Petra autem, inquit, erat Christus. Non dixit, petra significabat Christum, sed tanquam in veritate esset petra Christus, cum utique per substantiam non esset, sed per significationem. Similiter loquens de duobus filiis Abrahae, non dixit, haec significant duo Testamenta, sed: Haec sunt duo Testamenta. Christus ergo per significationem propter firmitatem est petra, non per substantiam; et aqua illa quae fluebat ex petra significabat doctrinam Christi et gratiam Spiritus sancti, de qua ipse in Evangelio: Qui sitit, veniat ad me et bibat (Joan. VII), etc. Spiritalis quoque et consequens petra dicitur, quia Christum subsequentem spiritaliter significabat. De qua petra [Col. 0560A] spiritali consequente bibebant illi, quia ubicunque deficiebat eis humanum auxilium, aderat Christus, praestans suffragium, cujus potentia (qui est Verbum Dei Patris) liberati sunt de terra Aegypti, et in terram repromissionis introducti. Ideoque dicitur, consequentes eos, quia subveniebat eis. Nec enim petra aquam dedit illam una vice, sed Christus per potentiam suam. Notandum ab Apostolo omnia ista idcirco esse dicta, ne quis sibi in baptismate confidat, aut in esca et potu spiritali, ut Deum putet sibi parcere si peccaverit criminaliter, nisi poenitentia digna hoc promeruerit. Quapropter omnibus est vigilandum et laborandum, quoniam tempus vitae nostrae brevissimum est.

Sed non in pluribus eorum beneplacitum est Deo. [Col. 0560B] Quoniam multi propter infidelitatem mortui sunt in eremo, non intelligentes beneficium Dei, quadraginta videlicet millia.

Haec autem omnia quae dicimus de nube, mari, Moysi, esca, potu et petra, in figura facta sunt nostri, id est nostrae veritatis; quibus in veritate contigerunt et manent modo, quia in exemplum illorum educti sumus de Aegypto, de errore videlicet hujus mundi. Ut non simus concupiscentes malorum, subaudis ciborum et vitiorum, sicut et illi, id est Israelitae, concupierunt, carnes et pepones, et ea quae in Aegypto habuerunt in usum comedendi. Ista in superioribus Apostoli verbis pendent, ubi dicit omnia quae Judaeis contigerunt in nostra figura praecessisse, sicut et sequentia manifestant, et in nostram salutem [Col. 0560C] scripta esse, ut non simus concupiscentes malorum ciborum vitiorumque. Quaestio est, cum Judaei multitudinem animalium et pecorum secum haberent, quare desiderarent carnes, et quare non comederent carnes animalium? Quae hoc modo solvitur, quia non desiderabant illi carnes pecorum, sed carnes avium concupiebant, quibus soliti fuerant vesci in Aegypto. Nilus enim fluvius, in littoribus suis et palustribus locis multa genera avium habet, et talia qualia non habentur in circuitu aliorum fluminum. Fugiamus ergo concupiscentiam malam, et pugnemus contra eam in quantum valemus, quia (ut beatus Augustinus dicit) et in nobis quoque experimento probare possumus, quia per concupiscentiam malam omnia mala fiunt atque patrantur. Concupiscentiam autem malam ideo [Col. 0560D] dixi, quia est et concupiscentia bona, de qua dicit Salomon: Fili, concupisce sapientiam (Eccl. I). Et Psalmista: Concupivit anima mea desiderare justificationes tuas (Psal. CXVIII). Concupiscentia autem mala est, quae suggerit nobis ut concupiscamus cibos illicitos et ultra modum, ut faciamus homicidium, furtum, ut perpetremus adulterium, et caetera hujusmodi. Ideoque Apostolus volens nos sollicitos reddere, donat nobis exemplum illorum Judaeorum, qui per concupiscentiam offenderunt Deum in eremo, et perierunt.

Neque idololatrae efficiamini, sicut quidam illorum. Subaudis qui vitulum adorabant ad montem Sinai. Quemadmodum scriptum est, in Exodo: Idos Graece, [Col. 0561A] dicitur species sive forma, inde diminutive dicitur idolum formula ex aliquo metallo, sive ex lapidibus vel ignis. Latria quoque Graeco vocabulo dicitur servitus, quae omnipotenti Deo soli competit. Ex quibus nominibus componitur et dicitur idololatra, ille qui honorem et servitutem quam omnipotenti Deo soli debet exhibere, idolis impendit. Unde et idololatria ipsa res est. Sedit populus manducare et bibere, et resurrexerunt ludere. Veterem historiam hic tangit Apostolus: Egressi filii Israel de Aegypto dum pervenissent ad Sinai montem, Moyse ascendente montem ad Deum, et morante aliquantis diebus, convenerunt ad Aaron, petentes ut faceret eis deos, qui illos praecederent, dicentes: Fac deos qui praecedant nos. Moysi enim, qui eduxit nos de [Col. 0561B] Aegypto, nescimus quid acciderit (Exod. XXXII). Tunc sicut historia narrat, accipiens Aaron ab eis armillas et inaures, fecit inde vitulum conflatilem, quem colebant Aegyptii, statimque aedificantes aras ante illum, immolaverunt ei hostias, dicentes: Ii sunt dii tui, Israel, etc. Completoque sacrificio, sederunt ad manducandum et bibendum, ac postmodum surrexerunt ludere ad diversa joca et ad choros, et insuper coeperunt fornicari. Quapropter multitudo illorum interfecta est a fratribus suis, jubente Moyse et Domino volente. Quod factum ideo replicat Apostolus, ut non crederent Corinthii se immunes esse ab hoc crimine, qui in idolio epulabantur. Idololatra quoque est omnis avarus qui nummum quasi Deum colit, timens illum amittere.

[Col. 0561C] Neque fornicemur, sicut quidam ex ipsis fornicati sunt, subaudis cum Madianitis, et ceciderunt una die viginti tria millia. Hoc in terra Madian factum est, et hoc retributum est illis quando se cum Madianitis commaculaverunt, adorantes primum idola ante ostia domorum illarum. Nam Balaam ariolus filius Beor, cernens animos Judaeorum pronos ad libidinem, et proclivos ad idola colenda, seductus et captus amore pecuniarum dedit Balac regi Moabitarum atque Madianitarum consilium, ut constitueret puellas juvenculas et meretrices in domorum ostiis, comptas ornamento meretricio, et ante ostia domorum idola et aras, ut venientes Israelitae, caperentur amore illarum, et coirent cum illis, ita tamen, ut primum adorarent idola: quo facto, cognovit [Col. 0561D] ipse iram Dei contra illos excitandam. Unde factum est ut viginti tria millia ab igne coelesti consumerentur, et pene omnes perissent, nisi Phinees zelatus zelo Dei, confodisset cuspide virum Hebraeum cum Madianitide scorto in locis genitalibus, cujus rei causa quievit ira Dei a populo. Notandum quoque quia non solum illi dicuntur esse fornicatores, qui quocunque modo libidinem suam explent, sed etiam illi qui per alia vitia a Deo recedunt, de quibus dicit Psalmista: Perdes omnes qui fornicantur abs te (Psal. LXXVII), id est, qui recedunt a te.

Neque tentemus Christum, sicut quidam illorum tentaverunt, subaudis Moysen, qui Christi figuram gerebat. Vel etiam ipsum Christum tentaverunt, [Col. 0562A] qui erant in Moyse, sicut ipse Moyses dicit: Nos quid sumus? Non contra nos est murmur vestrum, sed contra Dominum (Exod. XVI). Christus enim qui est Verbum Patris ipse erat in Moyse, et ipse loquebatur per os ejus. Et quando tentabant Moysen, et quando murmurabant contra illum, contra Deum murmurabant. Sed quid contigit illis? Et a serpentibus perierunt ignitis, qui utrumque faciebant, et mordebant, mordendo quoque venenum infundebant. Reducit ergo ad memoriam talia Apostolus et commonet, ne nos in eadem causa inventi tradamur diabolo, cujus figuram serpentes habebant.

Neque murmuraveritis, subaudis contra Deum, neque contra praelatos et rectores. Sicut quidam illorum murmuraverunt. Dathan videlicet et Abiron, [Col. 0562B] sociique eorum, contra Moysen et Aaron. Et perierunt ab exterminatore, Deo vel igne. Dathan enim et Abiron cum omni domo sua exterminati sunt de superficie terrae a Deo, quia praecipiente Deo, vivos deglutivit eos terra; fueruntque ante sepulti quam mortui, quoniam sicut Scriptura narrat, vivi descenderunt in infernum; socii vero illorum, qui in ipsa conspiratione similes exstiterunt, ab igne coelesti exterminati sunt. Murmurare autem est plerumque falso ad invicem de praepositis atque rectoribus queri et causari. Plerumque etiam solet murmur fieri justa ex causa, quando praelati non simpliciter recteque erga subditos incedunt. Tamen quocunque modo nascatur et fiat, malum est; et vae illi quo excitante provenit, utrum sit praelatus an [Col. 0562C] subjectus. Dicit enim beatus Augustinus quia in nulla alia causa ita offenderunt Judaei Deum in eremo, sicut in murmuratione, quoniam semper murmuratores exstiterunt. Quapropter cavendum est omni modo ab hujuscemodi vitio, ne similia nobis eveniant.

Haec autem omnia, superius dicta de serpentibus et de igne, qui eos devoravit in figura contingebant illis. Videamus quomodo serpentes igniti quibus illi traditi sunt, in figura fuerunt; et serpens aeneus, qui suspensus est a Moyse: quae qui aspiciebant, sanabantur (Num. XXI). Serpentes illi qui mordendo venenum infundebant, daemones significabant, qui suggerendo nobis venenum mortiferae delectationis infundunt. Quibus etiam tradimur, si serpentem [Col. 0562D] aeneum in ligno pendentem non aspiciamus, id est Christum. Serpens aeneus qui similitudinem serpentis habebat, sed tamen venenum non habebat, quem qui aspiciebant, mortem temporalem a morsibus serpentium evadebant. Christum significat serpens, sicut ipse dixit: Sicut Moyses exaltavit serpentem in deserto, ita exaltari oportet Filium hominis, ut omnis qui credit in eum non pereat (Joan. III). Similitudinem ergo serpentis habuit ille serpens, sed veneno caruit, quia Christus similitudinem quidem carnis peccati habuit, sed peccati veneno caruit. Per hoc enim quod aeneus fuit, significat aeternitatem Christi, quia aes durabile metallum est. Suspensus est in ligno, et Christus in crucis patibulo. Qui illum aspiciebat [Col. 0563A] sanabatur a morsibus et veneno serpentum; quoniam quicunque Christi passionem cum reverentia ad memoriam reducunt et aspiciunt illum, ad hoc ut mortificent corpora sua cum vitiis et concupiscentiis, salvantur a suggestionibus daemonum, et veneno pravae delectationis, et insuper a morte aeterna. Ignis vero ille qui devoravit murmuratores, significat ignem aeternum, qui devorabit omnes similia agentes. Scripta sunt autem ad correptionem nostram, id est, ad emendationem et meliorationem nostram, ut nos per talia corrigamur. In quos fines saeculorum devenerunt. In nos fines saeculorum devenerunt, quia jam nos in fine saeculi positi sumus, in ultima scilicet aetate. Non sunt propter illos scripta ut ipsi legerent, qui talia agentes talia meruerunt [Col. 0563B] recipere, qui jam olim mortui erant, sed pro nostra salute et utilitate, ut si in timore et in servitio Dei manserimus gloriam illis promissam accipiamus, terram videlicet repromissionis, quae significat coelestem patriam. Sique minus aut aliter egerimus, geminabuntur nobis poenae illorum, quoniam major notitia legis plus facit hominem reum.

Itaque qui se existimat stare, in rectitudine fidei, bonisque operibus, et in scientia, qua credit omnia esse munda, videat ne cadat, in superbiam, aut in scandalum fratris. Isto in loco tacite ac specialiter percutit eos, qui praesumentes de sua scientia, qua licitum esse putant omnia edere, quia omnia munda sunt mundis, recumbebant in idoliis, et edebant carnes idolothytas, unde scandalizabantur infirmiores [Col. 0563C] fratres, qui videntes illos talia agere, putabant aliquid numinis esse et deitatis in idolis, atque in cibis illis consecratis. Generaliter autem ad omnes pertinet quod dicit: Qui stat in fide et bonis operibus, videat ne cadat.

Tentatio vos non apprehendat, nisi humana, id est, quae opere non perficitur. Tentatio humana est malum cogitare, et in corde tentationes multas perpeti. Diabolica vero tentatio est certamine tentationis in opere superari et malum perficere. Concupiscere mulierem humana tentatio est: adulterium vero sive fornicationem perpetrare diabolicum est. Sic de caeteris vitiis intelligendum. Fidelis autem Deus est, qui non patietur vos tentari supra id quod potestis, subaudis sustinere. Fidelis dicitur Deus [Col. 0563D] esse, quoniam quidquid promisit fidelibus suis, opere complevit; complet quoque quotidie, et complebit. Promisit diligentibus se regna coelestia: complebit illud, quia dabit eis. Ideoque non permittit eos tentari supra id quod humana fragilitas potest ferre. Sed faciet cum tentatione etiam proventum, id est auxilium, ut possitis sustinere; id est, illud faciet pervenire, quod potest humana ferre fragilitas, videlicet a tentatione et tribulatione citius liberando, sicut legimus factum de beato Abraham, quando liberatus de urbe Chaldaeorum, necnon de tribus pueris in camino, et de Daniele, quando missus est in lacum leonum, et de innumerabili multitudine martyrum, aut etiam in tentatione tolerantiam praebendo et victoriam, [Col. 0564A] sicut praebuit beato Job, Petro quoque, in cruce et Andraeae, Laurentio quoque super craticulam, multisque aliis martyribus. Quis enim hominum posset credere quod homo mortalis talia posset sustinere, quae sustinuit Laurentius per adjutorium Dei? Quapropter, dum tales et hujusmodi nobis tentationes afflictionesque proveniunt, debemus ista ad memoriam reducere, omnemque spem nostram in Deum jactare, ut ipse nobis faciat proventum evenire, citius liberando, aut etiam victoriae tolerantiam praebendo.

Ut prudentibus loquor, vos ipsi judicate, id est discernite, quod dico: utrum verum et bonum dicam, necne.

Calix benedictionis, cui benedicimus nonne communicatio [Col. 0564B] sanguinis Christi est? Idcirco primum calicem nominavit, quia postea de pane plus erat disputaturus. Calix autem benedictionis dicitur, qui benedicitur a sacerdotibus in altari; appellatur et ipse calix communicatio, quasi participatio, quia omnes communicant ex illo, partemque sumunt ex sanguine Domini quem continet in se. Et panis quem frangimus, in altari, nonne participatio corporis Domini est? Utique. Primum consecratur et benedicitur a sacerdotibus et Spiritu sancto, et deinde frangitur cum jam licet panis videatur, in veritate corpus Christi est. Ex quo pane quicunque communicant, corpus Christi edunt.

Quoniam unus panis, subaudis Christi, et unum corpus Christi multi sumus, qui comedimus illum panem, [Col. 0564C] caro quam Verbum Dei Patris assumpsit in utero virginali in unitate suae personae, et panis qui consecratur in Ecclesia, unum corpus Christi sunt. Sicut enim illa caro corpus Christi est, ita iste panis transit in corpus Christi, nec sunt duo corpora, sed unum corpus. Divinitatis enim plenitudo quae fuit in illo, replet et istum panem, et ipsa divinitas Verbi quae implet coelum et terram, et omnia quae in eis sunt, ipsa replet corpus Christi, quod a multis sacerdotibus per universum orbem sanctificatur, et facit unum corpus Christi esse: et sicut ille panis et sanguis in corpus Christi transeunt, ita omnes qui in Ecclesia digne comedunt illud, unum corpus Christi sunt, sicut ipse dicit: Qui manducat carnem meam et bibit meum sanguinem in me manet, et ego [Col. 0564D] in eo (Joan. VI). Tamen illa caro quam assumpsit, et iste panis, omnisque Ecclesia, non faciunt tria corpora Christi, sed unum corpus; et sicut qui corpori et sanguini Domini communicant, unum corpus cum eo efficiuntur: sic et qui communicant scienter de idolothytis unum cum diabolo corpus existunt; omnesque qui de uno pane, id est de uno corpore Christi, et de eodem uno calice, sive sanguine, participamus, id est partes accipimus, unum corpus Christi efficimur.

Videte, inquit, id est, considerate, Israel secundum carnem, id est, quia carnaliter vivit, et carnales hostias adhuc offert. Tunc temporis quando Apostolus ista loquebatur, adhuc erat templum Hierosolymis, [Col. 0565A] in quo offerebat Israel carnaliter vivens hostias Deo. Carnalem autem illum appellat, quia legem carnaliter volebat observare; vel ad differentiam Israel spiritalis, qui jam veteres umbras non sequebatur, ex cujus numero erat idem Apostolus. Vult autem ostendere Corinthiis, quia sicut illi erant socii et participes altaris, qui comedebant ea quae in altari offerebantur, ita et isti Corinthii comedentes carnes idolothytas, socii erant daemoniorum. Unde et sequitur: Nonne qui edunt hostias, subaudis victimarum in lege, participes sunt altaris? Sunt utique. Ita et vos qui editis in idolio carnes idolis consecratas, participes estis idolorum.

Quid ergo? dico quod idolis immolatum sit aliquid, aut quod idolum sit aliquid? Non hoc dico quod aliquid [Col. 0565B] sit, quia idolum nihil est, et quod ei offertur nihil est. Quidquid in illo non est, vel illi non adhaeret qui habet esse, nihil est. In hoc idolum nihil est, quia habet imaginem hominis, sed non est homo, quia neque sensum neque motum habet: vel quia dicitur deus, et non est deus; dicitur Hercules esse, sed non est. Et sicut idolum nihil est, ita quod illi immolatur nihil est.

Nolo autem vos socios fieri daemoniorum. Tunc fiebant socii daemoniorum, quando comedebant idolothyta, et quando voluntatem illorum implebant. Non potestis calicem, id est sanguinem, Domini bibere, subaudis recte sicut bibendus est, et calicem daemoniorum, id est, corporis Domini participes esse, recte, et mensae daemoniorum, qui idolis libatis. Non [Col. 0565C] potestis mensae daemoniorum cibos comedere. Sicut non potestis recte duobus dominis servire, sic non potestis utrumque recte agere, et diabolo servire, et Christo placere, et corpus ejus digne sumere.

An aemulamur Dominum? jungit se Corinthiis, et loquitur ex persona illorum qui dicebant: Nunquid non imitamur Dominum? In hoc ergo quod pergimus ad exempla idolorum, et comedimus ibi cum infidelibus, quos volumus lucrari ad Christum, imitamur Dominum, qui ad domos publicanorum et peccatorum veniebat, ut occasionem haberet docendi. Nunquid fortiores illo sumus? Quasi diceret: Nunquid fortiores illo estis in hac parte? Non estis. In hoc volebant fortiores esse Christo, quia volebant agere quod ipse non fecit. Illi enim ibant ad domos paganorum, [Col. 0565D] Christum non legimus perrexisse ad domum alicujus gentilis. Omnia, subaudis alimenta, mihi licet edere secundum naturam, sed non omnia expediunt, id est, non omnia sunt utilia.

Omnia mihi licent, sed non omnia aedificant, alios in fide, sed potius destruunt simplices per scandalum.

Nemo quod suum est tantummodo quaerat, in hac parte comedendo omnia, sed quod alterius, id est quod simplicioribus prodest: sicut Christus non quaesivit sua, sed nostra.

Omne quod in macello, id est in mercato, venit, sive venditur, manducate, nihil interrogantes propter conscientiam illius quem interrogaveritis. Macellum [Col. 0566A] dicitur a mactando, eo quod ibi mactantur carnes. Ideo autem Apostolus prohibuit, ut non interrogarent aliquid de carnibus, utrum consecratae essent idolis necne, quia si interrogarent, diceret ille insultando et deridendo qui interrogatus fuerat: Omnes istae carnes quas cernitis in macello, idolis dedicatae sunt. Si aliquis fidelium haec audiens postea emeret, derideret eum ille paganus in sua mente et conscientia, dicens: Ecce, quid fecit ille Christianus, qui me prohibebat offerre idolis victimas quasi malum, modo emit carnes consecratas idolis, et comedit ut sanctas. Nisi aliquid numinis in idolis cognosceret, nequaquam hoc ageret. Quandiu talia videro eum facientem, non transibo ad Christianismum.

[Col. 0566B] Si quis infidelium vocat vos, ad coenam, et vultis ire, subaudis ad domum ejus. Non praecepit ire, nec prohibuit, sed praestitit licentiam. Coena vocatur a communione vescentium, quasi, commune convivium, et communis esca sive refectio. dicunt Graeci commune. Unde et communicantes dicuntur, eo quod communiter, id est pariter, comedebant. Apud veteres enim consuetudo erat hora nona coenare, non in abscondito, sed in propatulo, ne singularitas luxuriam gigneret.

Si quis autem dixerit: Hoc immolatum est idolis, id est idolis est consecratum, nolite manducare propter conscientiam alterius qui judicavit et circumstantium, ne vos derideant, sicut supra dictum est. Ut quid enim libertas mea, qua credo omnia esse [Col. 0566C] munda, judicatur, id est reprehenditur, ab aliena conscientia, id est: si ego manduco omnia, quid pertinet ad aliquem ut me reprehendat, vel quid nocet ejus reprehensio?

Si ergo cum gratia, subaudis Dei, participo, sive manduco, quid blasphemor pro eo quod gratias ago Deo? Ex persona illorum loquitur, qui talia dicebant, quasi subjungeret Apostolus: Non debetis hoc dicere, licet sanctificetis illud quod sumitis signaculo crucis, et invocatione nominis Domini: tamen non ideo debetis comedere, quia blasphematur exinde nomen Domini, et vos blasphemamini.

Omnia in gloriam Dei facite, id est in invocatione nominis Dei, et cum honestate, ut Deus glorificetur per vos. Legimus quodam loco, quod cum quodam [Col. 0566D] tempore quidam humuncio pro nimia tristitia voluisset se laqueo suspendere, et dixisset: Deus, adjuva me, quod verbum semper in usu habebat, astitit beatus Paulus apostolus, inquiens: Infelix, temetipsum illaqueare vis et nomen Domini invocare praesumis? Sed illud quia invocasti, esto liber ab hac tristitia et morte praesenti, quia omnia prospere tibi succedent.

Sine offensione, id est sine scandalo et reprehensione, estote Judaeis, qui idola exsecrantur, et gentibus, fidelibus et etiam infidelibus: Sicut et ego per omnia, subaudis quae facio, omnibus placeo. Cum Apostolus alias dicat: Si hominibus placerem, Christi servus non essem (Gal. I), quaerendum est quare [Col. 0567A] modo hic dicat se omnibus per omnia placere? Ad quod dicendum, quia ubi dicit, si hominibus placerem, homines ibi voluit intelligi haereticos, Judaeos incredulos, paganos et persecutores. Hic autem ubi dicit, omnibus se placere, subaudiendum est bonis et religiosis viris. Si hominibus, inquit, infidelibus placerem, Neroni scilicet, haereticis, Judaeis incredulis, et persecutoribus, Christi servus non essem, quia Christum negassem. Tamen licet illis non placeam, hominibus tamen bonis et religiosis placeo: Non quaerens quod mihi soli utile est, quia non accipio a vobis victum et vestimentum, sed quod multis, ut salvi fiant. Sicut Christus non quaesivit sua, quia pro se flagellatus non est, consputus, passus et mortuus, nec quaesivit sua, sed nostra: ita Paulus non erat [Col. 0567B] propria salute contentus, quia non quaerebat quod soli sibi utile erat, sed quod aliis, sustinens pro aliorum salute libenter multa adversa et probra.



CAPUT XI.

Imitatores mei estote, sicut et ego Christi; id est, sicut ego imitator Christi sum, non quaerens solummodo quod mihi utile est, sed quod alteri: ita et vos me imitamini. Sicut enim Deus Pater misit Christum, ut apostoli ejus essent imitatores, ita Christus misit nobis apostolos ut eorum imitatores simus.

Laudo autem vos, fratres, quod per omnia mei memores estis. Ironice ista dicit; et quod videtur affirmare, increpat et denegat, quasi diceret: Non laudo vos, quia non estis mei memores, neque tenetis [Col. 0567C] praecepta quae tradidi vobis.

Volo autem vos scire quod omnis viri caput Christus est. Omnis viri caput est Christus, id est princeps et origo, quia ab illo qui est Verbum Dei Patris, creatus est; et non solum secundum divinitatem, sed etiam secundum quod homo est, et carnem nostram assumpsit, caput et princeps est omnibus hominibus. Caput autem mulieris, id est initium et princeps mulieris, vir est, quia de costa ejus facta est, et ejus potestati subjecta. Caput vero Christi, id est origo et principium illius, Deus Pater est, quia ab illo habet originem et principium, tam secundum divinitatem quam secundum humanitatem.

Omnis vir, in Ecclesia, orans aut prophetans, id est docens prophetas vel explanans, velato capite, deturpat, [Col. 0567D] id est dehonestat, caput suum: vel orans, id est Dominicam orationem dicens, prophetans, id est symbolum apostolorum recitans, ubi prophetatur adventus Christi ad judicium. Si non velatur mulier, id est, si non vult operire caput suum linteo, tondeatur. Quare praecepit hoc Apostolus? quia mala consuetudo erat tunc temporis, quia nolebant capillos ligare et caput cooperire. Et ne ipsa profluxio capillorum provocet homines ad amorem libidinis, ideo praecepit velare capillos et ligare.

Vir quidem non debet velare caput, quoniam imago et gloria Dei est. Homo imago est Dei, quia sicut ab uno Deo omnia originem sumpserunt, et ab illo facta sunt, ita ab uno homine Adam omne genus humanum [Col. 0568A] profluxit: gloria quoque Dei est, quia glorificatur Deus per hoc quod hominem rationabilem fecit. Ideoque non debet velare caput, ut ostendat non esse subditum mulieri, sed potestatem habere super eam. Mulier autem subjecta est viro, sicut sequentia manifestant: Mulier autem gloria viri est, quia ex ipso facta est: vel quia subjecta est ei, et in hoc gloriam habet vir.

Non enim vir, primus Adam, ex muliere est, factus, sed mulier ex viro. Etenim non est creatus vir, Adam, propter mulierem, quia necdum erat mulier creata, sed mulier propter virum, id est ad auxilium viri. Ideo, subaudis ut recognoscat se mulier sub viri esse potestate, debet mulier velamen habere super caput suum propter angelos. Angelus Graece, Latine [Col. 0568B] dicitur nuntius; quo vocabulo vult ostendere Apostolus, episcopos, sacerdotes, omnesque ordines altaris, qui angeli debent esse annuntiando populis quid debeant petere et quid vitare. Propter istos angelos debent mulieres stantes in ecclesia velata habere capita, ne respiciens aliquis illorum ad populum, capiatur ad amorem pulchritudine illarum. Dicamus et aliter juxta Augustinum, et hoc quod dicit, vir non debet velare caput, quoniam imago est Dei, mulier autem debet velare caput propter angelos: virum in hoc loco, uno modo possumus intelligere quemlibet praedicatorem, spiritalem, et viriliter agentem, cujus caput est ipsa ejus sapientia; quia sicut caput regit caetera membra, ita illa regit mentem. Istud caput, scilicet sapientiam non debet velare vir [Col. 0568C] praedicator talis, quia non debet celare illam et abscondere, sed aliis manifestare, docendo, praedicando, bonisque operibus insistendo debet se imitabilem praebere. Per mulierem autem debemus intelligere quemlibet in Ecclesia muliebriter et stulte agentem. Cujus caput est ipsa ejus ignorantia et stultitia, quam non debet aliis in propatulo manifestare, ne se imitabilem reddat, sed debet illam tegere, et ad angelos (qui et viri appellantur), id est ad praedicatores referre, ut illorum exhortatione et doctrina salvari possit; vel debet suam insipientiam et ignorantiam velare propter praedicatores, quia illis se debet humiliare. Aliter: Homo ex corpore, anima et mente consistit, quae et rationabilitas animae dicitur. Cum unum sit anima et mens, dividamus [Col. 0568D] hic animam quae vivificat corpus, et mentem quae regit animam, quia facit differentiam inter bonum et malum, inter vitia et virtutes. Per virum in hoc loco debemus intelligere secundum Augustinum, rationabilitatem animae nostrae, id est mentem quae imago Dei est; quia sicut Deus scit differentiam inter bonum et malum, ita et mens pro modulo suo. Cujus viri caput, id est mentis sive rationabilitatis, quod unum est, ipsa bona ejus intentio est, quam non debet velare; quia non debet illam refrenare a contemplatione Dei, sed quanto amplius de Deo intelligit, tanto amplius debet illam permittere, ut se elevet ad contemplationem Dei, donec perveniat ad hoc ut quod modo videt in spe et in speculo, quandoque [Col. 0569A] videat in re, contemplans Deum sicuti est. Per mulierem possumus intelligere animam, cujus caput est intentio, qua plerumque intendit terrenis rebus ultra modum. Quod caput, id est quam intentionem debemus velare, quia debemus illam refrenare, ne ultra modum in terrenis rebus se occupet. Anima enim quae vivificat corpus, plerumque ea desiderat ultra quam necesse sit, in quibus delectatur corpus quod terrena quaerit.

Verumtamen neque vir sine muliere, subaudis creatus est in praesentia Dei, neque mulier sine viro, subaudis creata est, in Domino, id est per Dominum.

Nam sicut mulier, Eva, de viro, id est de costa Adae, ita et vir, Cain, per mulierem exstitit. Omnia autem, subaudis genera hominum, ex Deo creata [Col. 0569B] sunt, videlicet Adam, Eva et Cain; vel omnia, id est corpora virorum et corpora mulierum, animae videlicet virorum ac mulierum.

Vos ipsi judicate, id est, discernite quae dicturus sum.

Mulieri pro velamine, id est pro ornamento, dati sunt capilli.

Si quis autem videtur contentiosus esse, ut dicat, ego sum Pauli, ego Apollo, nec vult nostris admonitionibus parere, nos, Judaei credentes et apostoli, talem consuetudinem non habemus, ut contendamus, quia lex iram et contentionem prohibet, neque Ecclesia Dei, quae Evangelium habet.

Hoc autem praecipio non laudans, subaudis quod contenditis.

[Col. 0569C] Primum quidem convenientibus vobis in ecclesiam, et conventum fidelium in Dominicis diebus, audio, ab his qui sunt Chloens, scissuras, id est dissensiones et discordias, esse inter vos, et ex parte credo, ita esse ut audio.

Nam oportet, id est, necesse est, haereses esse, ut et qui sunt, inter vos, probati, in fide bonisque operibus, manifesti fiant, et appareant etiam qui sint imperfecti et duplices. Sic Dominus dicit in Evangelio: Necesse est ut veniant scandala (Matth. XVIII), id est, non potest aliter esse. Et revera magnam utilitatem praestiterunt haereses sanctae Ecclesiae, non per se, sed dum doctores excitaverunt, qui quasi dormierunt. Nequaquam enim tantam copiam librorum haberet sancta Ecclesia, et tantam cognitionem [Col. 0569D] de Deo, nisi haereses exortae essent, a quibus excitatus est Hieronymus, Augustinus, Hilarius, Gregorius, aliique sancti doctores, qui multa conscripserunt contra haereticos.

Convenientibus vobis in unum, jam non est Dominicam coenam manducare. Coena Dominica dicta est, eo quod ipso die Salvator cum discipulis coenaverit, complens Veteris Testamenti pascha, et mysterium corporis et sanguinis suis tradens apostolis. Corinthii (qui et Achaici vel Achaei) venientes ad fidem Christi per praedicationem apostoli Pauli, a quo inter caetera quae Dominus fecit, etiam sacramentum coenae Dominicae perceperant, post discessum illius in memoriam coenae Dominicae singulis [Col. 0570A] annis quinta feria ante diem Paschae, conveniebant omnes ad Ecclesiam, ac nobiles quique et potentes divitesque veniebant, et deferebant singuli panem et vinum, et dabant sacerdoti, unde consecraret corpus et sanguinem Domini. Consecratis autem mysteriis a sacerdote Domini, unusquisque quod detulerat accipiebat desuper altari: sumebatque tacite cum suis, ut supervenientes non invenirent quod ederent, et unde communicarent; aut etiam deferebat omne quod attulerat ad domum suam, ut cum suis illud sumeret. Ob cujus rei causam magnae dissensiones inter illos erant, quas seminaverant pseudoapostoli, ita ut cum una benedictione omnium oblationes consecratae essent, singuli suas accipientes, quae communes debuerant esse, maximam verecundiam [Col. 0570B] inferrent his qui, ut assolet, non attulerant, licet haberent: aut his etiam qui non habebant quod afferrent. Hoc autem faciebant multi, postquam ab aliis cibi crapulati erant. Istamque acceptionem Eucharistiae, Dominicam coenam vocavit Apostolus uno modo. Aliter: Soliti quoque erant convenire eodem die ad Ecclesiam omnes divites, potentes et nobiles, et praeparare sibi in Ecclesia et in foribus Ecclesiae atque atriis illius epulas et convivia, et crapulari et inebriari usque ad vesperam manducantes et bibentes in conspectu pauperum et egenorum, qui non habebant unde sibi praepararent similia, nihil accipiebant ab illis divitibus et potentibus, sed praestolabantur jejuni tempus cum verecundia, quo placeret illis divitibus et potentibus [Col. 0570C] benedici corpus Christi a sacerdotibus unde communicarent. Impleti autem illi divites omnibus cibis et potibus usque ad vomitum, accipiebant ad ultimum sacramenta corporis et sanguinis Christi, dicentes: Sic tradidit Christus discipulis suis nostris doctoribus et magistris corpus et sanguinem suum post aliorum ciborum perceptionem, et sic nos volumus illud sumere. Quod audiens Apostolus, scripsit eis inter caetera ista quae in praesenti habentur, volens eos convenire, inquiens: Convenientibus vobis in unum in Ecclesia, jam non est Dominicam coenam manducare, id est non est vobis licitum Dominicam coenam taliter manducare, qualiter vos manducatis. Coenam autem Dominicam dupliciter possumus intelligere appellatam esse ab Apostolo, [Col. 0570D] vel perceptionem videlicet Eucharistiae, de qua singuli sibi vindicabant partes proprias, quas attulerant, aliis non communicantibus, aut etiam eamdem Eucharistiam post alios cibos sumentes. Vel alio modo, coenam Domini appellat illas praeparationes conviviorum et epularum, quas sine charitate sumebant, non dantes inde pauperibus. Sacramentum igitur corporis Christi a communione coena appellatur, quia commune debet esse omnibus fidelibus et justis. Uno enim pane universitas Ecclesiae designatur. Per id enim quod unum sumus, de uno pane omnes nos sumere oportet. Licet enim a multis partibus deferatur ille panis, et a multis sacerdotibus per universum orbem consecretur, divinitas tamen [Col. 0571A] quae replet omnia, replet et illud, facitque ut sit unum Christi corpus, omnesque qui digne percipiunt illud, unum corpus Christi faciunt non duo, quia ipse dixit: Qui manducat carnem meam, et bibit meum sanguinem, in me manet, et ego in eo (Joan. VI). Quicunque ergo coenam Domini vult imitari percipiendo corpus illius, vel etiam percipiendo alios cibos, communiter debet ea uti: quia coena Domini omnibus recumbentibus communis fuit, non solum bonis, sed etiam proditori Judae. Sed non immerito quaerit aliquis, quare Salvator noster, post coenam corporis et sanguinis sui, sacramenta apostolis tradiderit, vel unde processerit ista consuetudo universalis Ecclesiae, ut jejuni doceamur eadem sacramenta percipere, cum apostoli jam coenati ea perceperint, [Col. 0571B] et Dominus hoc ita non ordinaverit, sicut modo tenetur? Cui respondendum est, ideo tunc coenatos communicasse apostolos quia necesse erat pascha illud typicum antea consummare, et sic ad veri paschae sacramenta transire. Ideo quoque Dominus per se non constituit jejunos accipere nos sacramenta Eucharistiae, ut haberent ejus apostoli honorem aliquid ordinandi in sancta Ecclesia, qui post ejus ascensionem a sancto Spiritu edocti, ordinaverunt in honorem tanti tamque terribilis sacramenti, primo nos jejunos Dominicae passionis participatione muniri, primoque spiritalibus epulis interius exteriusque sacrari, ac deinde terrenis dapibus et vilibus escis corpus refici, cum gratiarum actione et cum temperantia atque sobrietate.

[Col. 0571C] Unusquisque enim suam coenam praesumit ad manducandum. Et hoc similiter duplici modo intelligi potest, ut intelligatur coena sacramentum Eucharistiae, quod illi singuli sibi vindicabant, vel illa praeparatio conviviorum, quam utramque illi ut propriam manducabant, non communicantes exinde pauperibus. Diximus superius breviter, coenam vocari a communione vescentium quasi commune convivium, communemque escam atque refectionem. quippe Graeci dicunt commune. Unde et communicantes dicuntur, quod communiter sive pariter comedant. Apud veteres enim consuetudo erat, hora nona coenare, non in abscondito, sed in propatulo, ne singularitas luxuriam gigneret. Et alius quidem, vestrum, esurit, ille videlicet qui paupertate premente [Col. 0571D] caret pane triticeo et vino quod deferat ad consecrandum, unde communicetur, vel unde praeparet sibi convivium. Alius autem, dives quilibet et potens, ebrius est, et crapulatus tam ex aliis cibis quam etiam ex sacramentis corporis et sanguinis Domini.

Nunquid domos non habetis, o Corinthii, ad manducandum et bibendum, communes cibos? Aut Ecclesiam Dei contemnitis, id est despicabilem facitis, et pro nihilo ducitis, parantes vobis turpia convivia in ea, et confunditis eos, id est verecundari facitis, qui non habent? alimenta, ex quibus consecretur corpus Christi et sanguis, vel unde sibi praeparent coenam in ipsa Ecclesia, sicut vos qui divitiis abundatis. [Col. 0572A] Quid dicam vobis? o Corinthii, id est, quid possum vobis dicere prae nimio dolore? Laudo vos, subaudis in hoc quod bonum agitis in quibusdam rebus; in hoc tamen non laudo, vosque Ecclesiam Dei despicabilem facitis, et taliter jam ebrii, corpus Domini percipitis, et facies pauperum confunditis.

Ego enim accepi a Domino quod et tradidi vobis, id est mysterium corporis et sanguinis Domini, quomodo debeatis sumere sicut mihi revelavit, ita tradidi vobis. Insuper etiam quid significet illud sacramentum, sicut in sequentibus dicturus est, quando pergebat Damascum, et caecatus est. Vel tunc manifestavit ei Dominus hoc inter caetera. Vel quando positus est in exstasi mentis, dum esset in templo. Ac sic demum tradidit Corinthiis, quando [Col. 0572B] moratus est apud eos anno uno et mensibus sex, quoniam Dominus Jesus in qua nocte tradebatur, id est, ipsa nocte qua erat tradendus a Juda, accepit panem et gratias agens fregit et dixit discipulis suis. Finitis solemniis veteris paschae, quae in commemorationem antiquae liberationis populi Dei de Aegypto agebantur omnibus annis, transiit statim ad novum pascha, sicut supra diximus, quod in memoriam suae passionis et nostrae redemptionis, Ecclesiae suae relinquit frequentandum. Fregit ipse panem quem discipulis porrexerat, ut ostenderet corporis sui fractionem et passionem, sine sua sponte non venturam, sicut ipse antea dixerat: Potestatem habeo ponendi animam meam.

Accipite et manducate: hoc est corpus meum quod [Col. 0572C] pro vobis tradetur. Sicut caro Christi quam assumpsit in utero virginali, verum corpus ejus est, et pro nostra salute occisum, ita panis quem Christus tradidit discipulis suis omnibusque praedestinatis ad vitam aeternam, et quem quotidie consecrant sacerdotes in Ecclesia cum virtute divinitatis, quae illum replet panem verum, corpus Christi est, nec sunt duo corpora illa caro quam assumpsit, et iste panis, sed unum verum corpus faciunt Christi: intantum ut dum ille frangitur et comeditur, Christus immoletur et comedatur, et tamen integer maneat et vivus. Et sicut illud corpus quod in cruce deposuit pro nostra salute et redemptione est immolatum, ita quotidie ad nostram salutem et redemptionem iste panis Deo offertur, qui licet panis videatur, corpus [Col. 0572D] est Christi, Dominus enim et Redemptor noster, consulens nostrae fragilitati, quia cognovit nos fragiles esse ad peccandum, tradidit nobis hoc sacramentum, ut quia ipse jam non potest mori, et nos quotidie peccamus, habeamus verum sacrificium quo possimus expiari. Ideoque quia unum corpus faciunt et pro nostra redemptione offeruntur, dixit: Hoc est corpus meum quod pro vobis tradetur, et addidit: Hoc facite, id est corpus hoc sanctificate in meam commemorationem, videlicet passionis meae, vestraeque redemptionis, quia ego vos redemi sanguine meo. Relinquens Dominus hoc sacramentum salutiferum omnibus infidelibus, ut illud infigeret cordibus et memoriae eorum, more cujuscunque hominis egit, [Col. 0573A] qui appropinquans morti aliquod munus pretiosum dimittit alicui amico, dicens: Habe hoc cum omni diligentia penes te in memoriam mei, ut quotiescunque illud videris, recorderis mei. Qui amicus admittens munus illud amici sui charissimi, si eum toto corde dilexit, non potest non condolere ei et tristari de morte amici, quotiescunque munus sibi dimissum conspicit. Similiter nos quotiescunque accedimus ad consecrandum, vel percipiendum sacramentum muneris aeterni, quod nobis Dominus passurus in memoriam sui dimisit tenendum, cum timore et cumpunctione cordis, omnique reverentia debemus accedere, recolentes quanto amore dilexit nos, qui pro nobis seipsum obtulit ut nos redimeret.

Similiter et calicem, subaudis tradidit eis, postquam [Col. 0573B] coenavit, dicens: Hic calix Novum Testamentum est in meo sanguine, id est calix quem vobis trado, Novum Testamentum significat, ut Fulgentius dicit, vel Novum Testamentum confirmat in meo sanguine, sive per meum sanguinem. Calicem Novi Testamenti dicit ad distinctionem Veteris Testamenti, quod confirmatum est sanguine hircorum et taurorum, sicut habetur in Exodo, dicente Moyse ad populum quando collegit sanguinem hircorum in calice vel patena, et aspersit eumdem populum. Hic est sanguis Testamenti quod mandavit ad vos Dominus, id est: Hic sanguis est testis verborum et promissionum Dei ad vos, et testis verborum vestrorum quod promisistis esse vos obedientes illi. Similiter Novum Testamentum, id est Evangelium, ubi continentur promissiones [Col. 0573C] nostrae redemptionis et patriae coelestis, confirmatum est sanguine passionis Christi qui quotidie celebratur in Ecclesia. Omne enim testamentum in morte confirmatur testatoris: quod autem addidit, hoc facite, sive sanctificate quotiescunque biberitis in meam commemorationem, idem sensus est, ut de corpore supra dictum est.

Quotiescunque enim manducabitis panem hunc, et calicem bibetis, mortem Domini annuntiabitis donec veniat ipse ad judicium. Duobus modis annuntiamus mortem Domini jam esse celebratam pro nostra redemptione vel ipsum mysterium celebrando, ubi iteramus passionem illius vel etiam praedicando aliis, quod utrumque agere debemus, et sumendo et praedicando. Hoc quoque sciendum est, quia caro nostri [Col. 0573D] Salvatoris pro salute nostri corporis, sanguis vero pro anima nostra fusus est, quia sedes animae in sanguine consistit. In cujus memoriam corpus et sanguinem illius sumimus, quoniam ipse ut totum hominem salvum faceret et redimeret, sanguinem suum fundi permisit.

Itaque quicunque manducaverit panem hunc, et biberit calicem, id est sanguinem Domini indigne, id est quicunque sanguinem et corpus Domini sumpserit indigne, reus erit corporis et sanguinis Domini, id est poenas aeternas inde exsolvet, nisi poenitentia digna hoc expiaverit, aliisque bonis operibus. Indigne dicit, id est ordine non observato, videlicet qui aliter mysterium illud celebrat vel sumit, quam [Col. 0574A] traditum est a sanctis Patribus, vel qui nullam differentiam credit inter illud corpus Christi, et reliquos cibos, vel qui gravioribus criminibus commaculatus praesumit illud sumere. Qui taliter, ut diximus, illud comedit et bibit indigne, illud sumit, ideoque poenas inde exsolvet. Apostolus igitur exponit quomodo debemus illud percipere.

Probet autem seipsum homo, et sic de pane illo edat, id est de corpore Domini, et de calice bibat, id est de sanguine Domini. Probet se, id est discutiat se, et utrum dignus sit necne, et probabilem se reddat, ne forte unde alii sumunt remedium accipiat ille judicium et damnationem, indigne illud percipiens, sicut fecit Judas proditor. Nam cum alii apostoli sumpsissent illud terribile sacramentum ad remedium et salutem [Col. 0574B] suam, ille qui indignus erat tanto mysterio accepit illud ad damnationem suam: quia quem diabolus ante tenebat per suggestionem et tentationem, postea renuit ad possidendum plenius, ut nihil aliud posset cogitare aut facere, nisi quod ejus voluntas erat. Dicit enim evangelista, quia post buccellam statim introivit in eum satanas, ut malum quod illo instigante tractaverat, eo concitante perficeret.

Qui enim manducat et bibit indigne, sicut supra diximus, judicium sibi manducat et bibit, id est ad damnationem suam illud sumit, non dijudicans corpus Domini, id est non discernens a reliquis cibis. Cum timore et tremore debemus accedere ad illud sacramentum terribile, ut sciat mens reverentiam se debere praestare ei ad cujus corpus sumendum [Col. 0574C] accedit.

Ideo, subaudis quia indigne praesumitis percipere salutiferum sacramentum, idcirco sunt inter vos, o Corinthii, multi infirmi, id est languentes et imbecilles, id est febricitantes, et dormiunt multi, non somno pacis et quietis, sed morte damnationis, id est mortui sunt morte aeterna propter hoc peccatum. Volens demonstrare quia qui corpus Dominicum indigne percipiunt, judicium inde sumunt et damnationem; ostendit quosdam apud Corinthios vindictam in praesenti jam percepisse, qui inconsiderate et irreverenter illud acceperant quia febribus et infirmitatibus multis correpti sunt, et quidam etiam mortui, ut illorum exemplo caeteri discerent non debere indigne et negligenter corpus Domini sumere.

[Col. 0574D] Quod si nosmetipsos dijudicaremus, id est discuteremus et examinaremus vitam nostram utrum digni essemus necne, et nosmetipsi errores nostros corrigeremus, non utique judicaremur, id est non damnaremur a Christo, neque in hoc saeculo, neque in futuro.

Dum judicamur autem, non in paucis, in illis videlicet qui infirmantur et febricitant in hoc praesenti et in illis etiam qui moriuntur, a Domino corripimur, et flagellamur corpore per illos ut ipso timore perterriti, non damnemur aeternaliter cum hoc mundo, id est cum infidelibus et amatoribus hujus mundi. Nihil enim distat ab infideli, qui irreverenter cum omnibus peccatis criminalibus commaculatus, [Col. 0575A] ad mensam Domini praesumit accedere, sed potius deterior est illo, et majori poena dignus, quia melius est viam veritatis non cognoscere, quam post agnitionem retrorsum abire.

Itaque, fratres mei, cum convenitis ad manducandum corpus et sanguinem Christi in Ecclesia, invicem exspectate, ut multorum oblatio simul celebretur, et omnes communiter ex uno pane communicetis: quia illa oblatio unus panis est, et communis debet esse omnibus.

Si quis esurit, domi manducet, id est qui impatiens est nec vult jejunare cum caeteris, domi terreno pane vescatur, ut non in judicium conveniatis, id est ne corpus Christi reprehensibiliter percipiatis ad damnationem vestram. Caetera autem, subaudis [Col. 0575B] quae restant inordinata, cum venero disponam.



CAPUT XII.

De spiritualibus autem, subaudis mysteriis, nolo vos ignorare, fratres, id est nolo vos ignorantes reddere.

Scitis autem quoniam cum gentes essetis. Reducitur ab Apostolo Corinthiis vitae pristinae conversatio in notitiam, ut ex ejus consideratione crescant in novam conversationem, quoniam sicut gentiles viventes fervebant in mendacio et errore, quia illa cultura nihil erat, sic jam Christiani effecti, divinis praeceptis cum fervore animi debebant obsequi. Gentes autem sive gentiles appellantur, qui ab errore patrum suorum in quo nascuntur, in religione melioris vitae non commutantur. Unde et gens quae sic [Col. 0575C] manet ut genita est vocatur: hi sunt pagani, qui ad divinum cultum non accedunt, quos gentes nunc appellat, non quod tunc temporis pagani essent quando ista dicebat, sed quod ante notitiam fidei fuerant. Hoc est quod ait, quoniam cum gentes essetis, et (subauditur) jam non estis. Legitur et gens in bono, sicut est, non tantum pro gente, sed ut filios Dei congregaret in unum (Joan. XI). Ad simulacra muta prout ducebamini, euntes, subaudis eratis. Simulacra (quae simulando dicuntur, eo quod simulent hominem et non sit homo, equum et non sit equus, caeteraque hujusmodi) idcirco muta appellantur, quia (ut Psalmista ait) os habent, et non loquentur: oculos, et non videbunt (Psal. CXXXIII). Neque enim est spiritus in ore ipsorum. Si quod autem [Col. 0575D] verbum ab idolis auditur, daemonum deceptioni et non simulacrorum sensibilitati ascribitur. Ad haec adoranda tam a daemonibus quam ab aruspicibus et philosophis insipientibus impellebantur, et est sensus: Sicut cum gentes essetis, daemonum templa sine reluctatione, prout ducebamini, frequentabatis, sic modo dum agimini Spiritu sancto secundum sanam doctrinam, ad Ecclesiam Dei accedite, et praeceptis salutiferis cum omni humilitate obtemperare contendite. Et quod dicit, prout ducebamini, ostendit eos tantam venerationem exhibuisse simulacris, ut eorum cultum nequaquam abhorrerent a quibuscunque hortarentur, vel monerentur, et ducerentur personis, ita et conversos Deum diligere admonet, [Col. 0576A] et coapostolos ejus spernere non debere suae salutis amatores.

Ideo, subaudis quia Deum cognovistis, et quia de spiritualibus mysteriis nolo vos ignorantes reddere, notum vobis facio, quod nemo in Spiritu Dei loquens, id est nemo Spiritum sanctum habens, et per Spiritum sanctum loquens, qui linguas infantium facit disertas, dicit anathema Jesu. In decretis Justiniani imperatoris, anathema separatus a Deo vocatur. Legitur et in canonibus pro maledictione. Legitur et pro occisione, sicut ipse Apostolus ait in Epistola ad Romanos (c. IX): Optabam ego anathema esse pro fratribus, id est, optabam interfici pro eis secundum carnem. Ponitur et pro abominatione, hic vero pro separatione ponitur. Itaque nullus Spiritu Dei afflatus [Col. 0576B] dicit ipsi Jesu: Tu es anathema, id est separatus a Deo Patre et Spiritu sancto, et aliqua parte inferior. Hoc quidam haereticorum vesani insaniendo dicere non timuerunt; idcirco anathemate, id est separatione a Deo, Ecclesia perculsi sunt. Et nemo potest dicere Dominus Jesus, nisi in Spiritu sancto. In sacra Scriptura dicere aliquando pro simplici sermone accipitur, ut est non omnis qui dicit mihi, Domine, Domine, intrabit in regnum coelorum (Matth. VII). Aliquando pro ipsa re et facto, sicut ait Ezechias rex ad Isaiam: Non fuit verbum, id est res, in domo mea quod non ostenderim eis (Isa. XXXIX). Sic et in hoc loco pro re et facto ponitur. Nemo, inquit, potest dicere, id est corde et ore confiteri, et digna opera fidei exercere, Jesum diligere, et Dominum [Col. 0576C] asserere, nisi Spiritus sancti gratia fuerit intrinsecus edoctus. Nam ille dicit Jesum Dominum esse, qui credit eum Patri et Spiritui sancto coaequalem et coomnipotentem, et hunc confitetur, servando praecepta illius quibus vera dilectio comprobatur. Dicemus et hoc ipsum breviter cum conclusione: Nemo potest dicere, Dominus Jesus, subaudis, sicut est dicendus corde, ore et opere, nisi per Spiritum sanctum fuerit illuminatus.

Divisiones vero gratiarum sunt, subaudis, non meritorum, idem autem Spiritus sanctus manet semper unus in omnibus et individuus. Notandum quod non ait, divisiones meritorum sunt, sed gratiarum, quia dona Dei gratis dantur, non humanis meritis tribuuntur. Unde ad Romanos ait: Quis prior dedit illi, id [Col. 0576D] est Deo, fidem suam aut aliquid, et retribuetur ei (Rom. XI)? Spiritus namque sanctus in seipso unus idemque manet, id est immensus, indivisus, inseparabilis cum Patre et Filio, sed dona illius divisa sunt, quia non omnibus aequaliter conferuntur. Unde fatendum est quia cum Deus per divinitatis potentiam ubique sit, non tamen ubique est per inhabitationis gratiam, et in quibus habitat per gratiam, non aequaliter habitat. Sicut ergo mare immensum est, et advenientes secundum capacitatem vasorum suorum et differentiam hauriunt, et non exinanitur mare, neque evacuatur; et sicut etiam ex una lucerna plures accenduntur, ipsa tamen non decrescit: sic Spiritus sanctus, cum sit immensus, distribuit ipse justis gratiam suam se [Col. 0577A] cundum quod ipsi videtur: ipse tamen omnipotens in immensitate sua perseverat, et quantum vult, et cui vult, et quando vult, et quomodo vult: dat et nihil minus habet, quia extra se nulli erogat. Et divisiones ministrationum sunt. Verbi gratia: ut in episcopis, presbyteris, diaconibus, caeterisque ordinibus, qui Spiritu sancto distribuente Ecclesiae ministri constituuntur, non per propriam hominis deliberationem, sed per Spiritus sancti efficientiam; idem autem Dominus, subaudis manet indivisus in omnibus.

Et divisiones operationum sunt, quia alius operatur per Spiritum sanctum maxima, alius mediocria, alius vero minima. Idem vero Deus, qui operatur omnia in omnibus. Quem superius appellavit Spiritum, [Col. 0577B] modo vocat Dominum et Deum, et ter idem dicendo manifestat se loqui de Spiritu sancto, sed non separat inde Patrem et Filium, quia quorum una est virtus naturae, et substantia una, horum una est operatio indivisa, qui videlicet Deus, operatur omnia bona in omnibus. Quibus verbis tollitur humana arrogantia, cum sine Spiritu sancto nec magna, nec minima bona operari possit nostra fragilitas. Altius monet Apostolus in Trinitate nullos faciendos gradus, dum primum ponit Spiritum sanctum, secundo Dominum Christum, tertio Deum Patrem, qui unus Deus distribuit dona sua, manens in se indivisus.

Unicuique autem, subaudis fidelium, datur manifestatio Spiritus ad utilitatem, et illius videlicet, qui [Col. 0577C] percipit donum Spiritus sancti, et aliorum, qui aut ab illo erudiuntur, aut exemplo illius in meliorem vitam instruuntur, et in Dei laudem excitantur, sicut Dominus monet: Luceat lux vestra coram hominibus (Matth. V), etc. Manifestatio vero Spiritus sancti ipsum ejus donum intelligitur, quod ipsi homini manifestat datum esse ad utilitatem suam, ut recte credat, sancte vivat, et ut alii ex eo utilitatem percipiant. Sive manifestatio Spiritus idcirco dicitur, quia ubicunque per dona sua fuerit, illico per operationem justitiae manifestatur. Hinc scriptum est: Ignem veni mittere in terram, et quid volo nisi ut ardeat (Luc. XII)?

Alii quidem per Spiritum sanctum datur sermo sapientiae. Modo incipit exponere divisiones gratiarum [Col. 0577D] et ministrationum quae per Spiritum sanctum dantur. Intelligitur, sapientia in vitandis malis et appetendis bonis, scientia vero in disponendis ordinandisque humanis. Etenim fundos sive agros excolere, domum prudenter aedificare, familiam competenter ordinare, ad scientiam videtur pertinere. Aliter, sapientia pertinet ad cognitionem aeternam qua credimus Deum trinitatem habere in personis, unitatem in substantia; scientia vero humanarum rerum, sicut supra diximus. Sive sapientia est, secundum Gregorium, quando quis Veteris Testamenti et Novi legit volumina, et intelligit, et ad utilitatem aliorum exponit, sicut Hieronymus, Augustinus, Hilarius et ipse Gregorius; scientia vero quando illorum expositiones [Col. 0578A] leguntur et intelliguntur, et secundum eas Vetus Testamentum aut Novum traditur. Est etiam sapientia, qua abstinet quis a pravo opere, scientia vero, quando a prava cogitatione. Itaque sive sapientiam divinarum, sive scientiam humanarum rerum habeamus, non ex nobis ipsis, sed ex dantis sancti Spiritus gratia percipimus. Quod vero dicit, secundum eumdem Spiritum, nihil est aliud nisi quasi diceret: Alii datur sermo scientiae secundum voluntatem ejusdem Spiritus sancti, vel per eumdem Spiritum.

Alteri, subauditur datur, fides in eodem Spiritu, id est per eumdem Spiritum. Dominus loquitur in Evangelio de persona Patris. Hoc est opus Dei, ut credatis in eum quem misit ille. Et Apostolus fidem dicit dari per Spiritum sanctum. Unde datur [Col. 0578B] intelligi, quia quod dat Pater per Spiritum sanctum, dat et ipse Spiritus sanctus cum Patre et Filio, quia unius est potestatis et operationis cum illis: fides ergo qua credimus in Deum, et a Patre et a Filio et a Spiritu sancto datur, nec est in homine naturaliter, sed a Deo datur: quoniam si esset, omnes haberent fidem. Alii gratia sanitatum in uno Spiritu. De gratia sanitatum dicit, qua sanantur infirmi vel aegri.

Alii operatio virtutum, in ejiciendis daemonibus et patrandis; alii miraculis: alii prophetia, qua Spiritu sancto repletus, futura praedicit, vel prophetarum libros exponit; alii discretio spirituum, ut noverit quis loquatur ex Spiritu sancto, vel quis ex spiritu humano, sive maligno: sicut loquebatur puella quae [Col. 0578C] magnum quaestum praestabat dominis suis, de qua Paulus spiritum pythonicum expulit: et sicut loquebantur magi et incantatores. Alii genera linguarum, id est varietates sermonum, ut apostolis et credentibus in exordio fidei. Alii interpretatio sermonum, ut Hieronymo qui divinas Scripturas ex Hebraeo in Latinum transtulit.

Haec autem omnia quae enumeravimus et etiam plura quam enumeravimus, operatur unus atque idem Spiritus, ad utilitatem scilicet totius Ecclesiae, in quo intelligitur Pater et Filius, quia inseparabilis est eorum operatio, dividens singulis electorum dona sua, non tamen ipse divisus, prout vult, quia omnipotens est.

Sicut enim corpus unum est, et habet multa membra, [Col. 0578D] etc. Usque ita et Christus: subaudis, cum Ecclesia unum corpus est. His verbis docet non deberi inflari quaelibet adversus alterum, quia etsi non magnum, tamen parvum est Ecclesiae membrum. Et sicut omnia membra, sive sint magna, sive parva, sive honesta, sive inhonesta, corpus humanum formant, ita homines diversi meriti unam Ecclesiam aedificant, et unum corpus Christi faciunt. Cum Christo enim qui est caput Ecclesiae, ipsa Ecclesia intelligitur, quae est corpus ejus. Etenim in uno Spiritu, subaudis, sancto, de quo scriptum est: Ipse vos baptizabit in Spiritu sancto et igne (Matth. III); et: Nisi quis renatus fuerit ex aqua et Spiritu sancto (Joan. III). Omnes nos in unum corpus baptizati sumus, [Col. 0579A] id est, ad hoc baptizati sumus ut essemus unum corpus cum capite nostro Christo, et omnes in uno Spiritu potati sumus. Quasi diceret: Potionati sumus, vel unum Spiritum potavimus: quia tempore baptismatis omnes unum Spiritum sanctum accepimus.

Nam et corpus non unum est membrum, sed multa, quia unum membrum non facit corpus, sed multa simul nervis conglutinata: sic omnes credentes, sive sint sublimes vitae merito, sive parvi, unum corpus efficiunt, conglutinante eos virtute Spiritus sancti.

Si dixerit pes: Quoniam non sum manus, non sum de corpore, num ideo non est de corpore? Interrogative est legendum, et subaudiendum utique de corpore est. Caput corporis sui, id est Ecclesiae, Christus est. [Col. 0579B] Oculi hujus corporis, apostoli sunt intelligendi, de quibus dicitur: Pulchriores sunt oculi ejus vino (Gen. XLIX), sed et praedicatores qui sibi aliisque spiritualia provident; aures sunt fideles auditores; nares, qui vim discretionis habent inter odores virtutum fetoresque vitiorum; os, qui divina eloquia aliis eructant, id est doctores; manus, qui operantur unde alii vivant; pedes, qui in negotiis saecularibus ad utilitatem caeterorum discurrunt. Si dixerit talis pes, non sum manus, quia non habeo quod tribuam, vel non possum operari unde aliis victum tribuam, propterea non sum de corpore Christi, non ideo est de corpore? Subaudis utique est de corpore Christi. Sic intelligendum de aure et oculo, quoniam licet dicat bonus auditor: Non sum oculus, id est praedicator, [Col. 0579C] et propterea non sum de corpore Christi, non ideo non erit: sed erit de corpore Christi. Membrum erit Ecclesiae.

Nunc autem posuit Deus membra, unumquodque eorum in corpore sicut voluit, quibus verbis tollit praesumptionem, ne quis donum Dei putet suum meritum. Quisquis enim in Ecclesia est oculus, a Deo, et non a se, factus est oculus. Sic et de caeteris intelligendum membris. Hinc enim ait: Quid enim habes quod non accepisti (I Cor. IV)?

Quod si essent omnia, subaudis membra, unum membrum, ubi corpus, subaudis esset, quod non uno membro, sed varietate membrorum constat. Et si omnes essent auris aut oculus, id est auditores tantum aut praedicatores, quomodo esset Ecclesiae [Col. 0579D] corpus, cum non constaret membrorum varietatibus?

Non potest autem dicere oculus manui: Opera tua non indigeo, quoniam praedicator quilibet victu eget ex labore illorum qui designantur per manus, aut iterum caput pedibus: Non estis mihi necessarii, et ille qui praeest subditis, non potest dicere in temporali discursu suis subditis, cum eorum opera indigeat: Non estis mihi necessarii.

Sed multo magis quae videntur membra corporis infirmiora esse, sicut pedes sunt et manus, quae vilibus quibusque ministeriis deserviunt, necessaria sunt: quia pro toto corpore operantur; et quae putamus ignobiliora esse membra corporis, his honorem [Col. 0580A] abundantiorem circumdamus. Ignobiliora membra quibus abundantiorem honorem circumdamus, sunt manus et pedes, quibus ornamenta calceamentorum armillarumque adhibemus; et quae inhonesta sunt nostra, abundantiorem honestatem habent. Inhonesta nostra sunt verenda, quae verecundamur videri nuda, quibus abundantiorem honestatem praebemus diversorum colorum vestibus.

Honesta autem nostra, id est oculi, nares et caetera talia, nullius egent ornamenti: sed Deus temperavit, id est fabricavit, corpus, tribuendo honorem ei membro cui deerat, subaudis honor, abundantiorem tribuendo, id est extrinsecus adhibuit membro honorem, per additamentum vestium et ornamentorum, quoniam non habet insitum per naturae decus.

[Col. 0580B] Ut non sit schisma, id est divisio, in corpore, quibusdam membris pulchris, quibusdam manentibus inhonestis, sed sit corpus jam totum honestum, tam natura, quam ornamentorum gratia, sed in idipsum, id est alterutrum, per invicem sollicita sint membra, sicut oculus toti corpori videt, et pes toti corpori ambulat, etc.

Vos autem estis corpus Christi, et membra de membro. Sicut de humero procedit cubitus, manus et digiti, et de coxa tibiae, pedes et articuli, sicut sunt sumpta membra de membro, id est pendentes ex sibi praelatis.

Primum posuit Deus apostolos in Ecclesia, qui vice Christi positi sunt in Ecclesia, sicut ait Apostolus: [Col. 0580C] Obsecramus per Christum, id est vice Christi reconciliamini Deo. Horum vice subrogati sunt episcopi. Sed apostoli ex praecepto Domini compellebantur transire de regno in regnum: episcopi vero suis in Ecclesiis auctoritate canonica residere jubentur ob utilitatem sibi commissorum; prophetas vocat qui futura praedicunt, sicut Agabus et ipsi apostoli, sive qui prophetarum dicta edisserunt; doctores, qui parvulos erudiunt; virtutes, qui daemones ejiciunt, aliaque miracula faciunt; gratias curationum, qui infirmos sanitati restituunt; opitulationes, qui verbis aut factis auxiliantur aliis; gubernationes, sicut in praelatis et regibus, episcopis aut ducibus; genera linguarum, sicut in exordio fidei.

[Col. 0580D] Nunquid omnes interpretantur? Scripturas, ut Hieronymus.

Aemulamini autem charismata meliora, quibus verbis ostendit Apostolus bona esse supradicta, id est prophetiam, doctrinam, ejectionem daemonum, etc. Sed ista quae subsequuntur, meliora sunt, quantum ad utilitatem electorum attinet: quia per illa superius posita tantum Dei demonstratur potentia, per cujus nominis virtutem et invocationem fiunt. Per haec autem, id est charitatem, fidem, et spem hominis justitia constat. Gloriabantur Corinthii quasi summam justitiae haberent, eo quod quidam illorum daemonia ejicerent, gratiam curationum infirmis impartirent; sed ostendit Apostolus meliora deesse, et idcirco perfectos nondum esse, atque ideo [Col. 0581A] hortatur eos, dicens: Aemulamini charismata meliora, id est dona gratiarum meliora: nam superius praemissa possunt habere mali cum bonis, sicut Judas apostolus fuit: Caiphas, sicut et Balaam, cum esset malus, prophetavit. Multi in die judicii dicturi sunt: Domine, nonne in nomine tuo prophetavimus, et in nomine tuo multas virtutes fecimus, et daemonia ejecimus (Matth. VII)? sed audituri sunt: Amen dico vobis, nescio vos (Matth. XXV). Et adhuc excellentiorem viam vobis demonstro. Per quam intelligitur charitas, in quo praecepto universa lex pendet et prophetae (Matth. XXII). Quae nobis via efficitur, quia per eam ad patriam coelestem pervenitur. Cujus magnitudinem amodo incipit exponere, inquiens:



CAPUT XIII.

[Col. 0581B] Si linguis hominum loquar et angelorum, charitatem autem non habeam: inutilis sum. Haec verba ex superioribus apostoli verbis pendent ubi dicit: Aemulamini charismata meliora (I Cor. XII), etc. Si linguis omnium hominum loquar, septuaginta scilicet duabus, quae divisae sunt in aedificatione turris, et si linguis etiam angelorum loquar et charitatem non habeam, dilectionem videlicet Dei et proximi, nihil sum. Quod dicit loqui angelorum linguis, intelligitur ad exaggerandum hoc quod volebat ostendere, posuisse charitatis scilicet vim: siquidem angeli nec linguam nec palatum vel dentes habent, utpote spiritus, quibus verba forment. Quando vero apparent hominibus, sumptis corporibus aeriis, secundum [Col. 0581C] eorum linguam loquuntur quibus apparent: nam loqui illorum ad Deum nihil est aliud quam in praesentia ejus esse; et Deum loqui ad illos nihil aliud est quam praesentia vultus sui qua fruuntur, attendentes quid velit illis manifestare; ipsorum vox in laude conditoris, ipsa est admiratio intimae contemplationis. Inter se quoque angeli loquuntur ineffabiliter, sed eorum ad invicem collocutio, bonae voluntatis est concordatio, nec est necesse ut ibi sonent verba, ubi in Dei contemplatione omnium angelorum concors est voluntas bona. Inde ergo Apostolus dicit: Si linguis etiam angelorum loqui possem, nihil mihi prodesset sine charitate. Possunt intelligi et per angelos, scholastissime loquentes, qui liberalibus artibus instructi, politis disserunt verbis quae norunt: [Col. 0581D] per homines vero, simpliciter loquentes. Sive ergo simpliciter quis disputet, quod multi quaerunt, quia ibi omnium aedificatio esse potest, sive liberaliter, quod multi ambiunt, charitatem autem non habeat, fit velut aes sonans aut cymbalum tinniens, quoniam sicut aes sonat aut cymbalum, nihil eis prodest, quia nullam utilitatem sibi praestant, sic est homo qui loquitur linguis absque charitate. Revera sicut aes sonat, et sibi nihil confert, juvat autem, id est delectat audientes, ita lingua charitate privata. Aes quoque et cymbalum non a se sonant, nisi ab aliquo tangantur, aut alicujus rei impulsione commoveantur. Sic et qui linguis loquitur non a se loquitur, sed potentia Spiritus sancti per eum loquitur. [Col. 0582A] Qui vero charitatis praeceptum exercet, juvante se Deo operatur.

Et si habuero prophetiam, videlicet ut futura praedicam, sicut Balaam qui prophetavit de Christo: Orietur stella ex Jacob, et exsurget hoc de Israel (Num. XXIV); et noverim mysteria omnia, id est, secreta Veteris et Novi Testamenti, et omnem scientiam, id est notitiam tam divinarum quam humanarum rerum, et si habuero omnem fidem, id est, perfectam et integram, quae a Domino grano sinapis comparatur, non propter modicitatem, sed propter fervorem: quia tritum manifestat cujus sit vigoris. Sic et fides trita adversitatibus ostendit cujus sit fortitudinis. Ita ut montes transferam, de loco ad locum, vel daemones a patientibus ejiciam; si charitatem, id [Col. 0582B] est, si dilectionem Dei et proximi non habuero, nihil sum, id est, nihil utilitatis mihi praestabit. Intelligitur quod quidam Corinthiorum per invocationem Dei hoc agebant, et propterea quasi perfectos se putabant. Sed exhortatur ad id quod est praecipuum, id est, ad charitatem.

Etsi distribuero in cibos pauperum omnes facultates meas, juxta praeceptum Domini, dicentis: Si vis perfectus esse, vade et vende omnia quae habes, et da pauperibus (Matth. XIX); et si tradidero corpus meum ita ut ardeam, sicut Laurentius est ustulatus, et hoc non fecero causa dilectionis, Dei videlicet et proximi, nihil mihi prodest. Se ponit Apostolus pro omnibus.

Charitas patiens est. Quomodo potest charitas patiens [Col. 0582C] esse quae virtus est? Sic videtur loqui, quasi de re animam habenti. Nam charitas virtus est quae per se non patitur, ideoque patiens per se non est. Quapropter per charitatem debemus intelligere hominem charitatem habentem. Itaque qui habet charitatem patiens est, tolerando adversa, quia per tribulationes novit pervenire ad gaudia regni. Benigna est, id est valde bona, quia non solum non reddit malum pro bono, sed insuper bonum pro malo, cibando inimicum et potando. Charitas non aemulatur. Superius ait: Aemulamini charismata meliora, id est, aemulari studete: hic autem dicit, Aemulamini, id est persequimini; ibi accipitur in bono, hic autem in malo. Non aemulatur dicit, id est, nulli invidet, aliena felicitate non torquetur. Non agit [Col. 0582D] perperam, id est, non agit aliquid perverse. Quidquid extra rectitudinem fit, quia pravum est, perperam dici potest adverbialiter. Non inflatur, id est non extollitur, et in superbiam non erigitur.

Non est ambitiosa. Ambire est desiderare, et omnis qui charitate est plenus non desiderat neque cupit potestatem super alios exercere, quia major caeteris non vult apparere. Non quaerit quae sua sunt, id est, quod sibi solummodo utile est, sed aliis. Vel certe patiens est, non quaerit quae sua sunt, id est vindictam, quia inimicis talionem non reddit. Quaestio in hoc loco oritur: Cum Joannes dicat: Deus charitas est (I Joan. IV), quare Apostolus dicit: Charitas non quaerit quae sua sunt? quae tripliciter intelligi [Col. 0583A] potest. Aliter enim Intelligenda est charitas secundum Joannis verba, aliter secundum Pauli. Charitas secundum Joannem, ipse Deus intelligitur, qui charitatem infundit in cordibus fidelium, juxta quod Apostolus ait: Charitas Dei diffusa est in cordibus nostris per Spiritum sanctum qui datus est nobis (Rom. V). Secundum Paulum vero, per charitatem intelligitur homo charitatem habens, qui non quaerit solummodo quae sua sunt, et quod sibi utile est, sed quod aliis. Unde etiam ipse Deus, qui charitas est, non quaerit quae sua sunt, quia veniens in mundum per incarnationis mysterium non quaesivit quae sua erant, id est non quaesivit justos, sed peccatores, qui sub diaboli imperio tenebantur, unde ipse dicit: Non veni vocare justos, sed peccatores (Luc. V). Dicamus [Col. 0583B] et tertio modo: Charitas, id est, ipse Deus veniens in mundum, non quaesivit quae sua erant. Quid erat suum? Ut ab omni creatura adoraretur, glorificaretur, veneraretur, sicut Deus creator omnium. Sed ipse non quaesivit ista quae sua erant et sibi competebant, quia non quaesivit honorem, non regnum, non timorem ab hominibus, sed quae erant latronum, homicidarum, atque maleficorum hominum, sputa videlicet, colaphos, alapas, irrisiones, verbera, crucem et mortem. Et sicut ipse non quaesivit quae sua erant, ita et nos non debemus quaerere nostra, sed quae sunt aliorum. Non irritatur, id est, etiamsi laesa fuerit, non provocatur ad iracundiam sive furorem; non cogitur ad vindictam, ut malum pro malo reddat. Non cogitat malum, id est non solum [Col. 0583C] non facit, sed nec cogitat ut alii noceatur.

Non gaudet super iniquitate, sed potius tristatur, cum viderit quemlibet per aliquod scelus ruere; congaudet autem veritati, id est operibus justitiae, vel etiam illi qui in veritate et non ficte fidelis est.

Omnia suffert, subaudis adversa patienter, omnia credit quae continentur in Veteri Testamento et Novo, vel quae promittuntur electis in futuro regno a Deo, vera credit esse. Idcirco omnia sperat quia nisi crederet, non speraret. Siquidem spes est futurorum bonorum exspectatio, quorum consideratione omnia adversa sustinet.

Charitas nunquam excidit, id est ab homine se habenti nunquam labitur, nunquam cadit; sive prophetiae evacuabuntur: prophetia est quae de futuro [Col. 0583D] loquitur. Quod cum venerit, non erit jam necesse ut prophetetur. Ponatur unum exemplum pro omnibus. Prophetatur Christus ad judicium venturus: eo veniente non erit necesse ut haec prophetia recitetur amplius: sic de caeteris intelligendum. Sive linguae cessabunt, quoniam sicut ante turrim Babel una erat lingua Hebraea, sicut quidam putant doctores, expleto judicio, ipsa remanebit una. Revera in multis linguis varietas est, et ubi est varietas, ibi dissensio. In sanctorum regno non erit dissensio, ergo nec linguarum varietas. Sive scientia destruetur; praesens scientia quae ex parte nunc habetur, cum plenitudo scientiae venerit, eo quod sit imperfecta, destruetur id est in melius commutabitur.

[Col. 0584A] Ex parte enim cognoscimus, non ex toto, de Deo et de beatitudine sanctorum, et ex parte prophetamus. Quia quod ex parte scimus, etiam ex parte prophetamus.

Cum autem venerit quod perfectum est, id est quod totum est et integrum, quando revelata facie, ipsum Deum contemplabuntur electi sicuti est, quasi exinanietur et annihilabitur, quod ex parte est, sicut ait Joannes: Charissimi, filii Dei sumus, et nondum apparuit quod erimus. Scimus autem quia cum apparuerit, similes ei erimus: quoniam videbimus eum sicuti est (I Joan. III).

Cum essem parvulus, loquebar ut parvulus. Comparationem dat naturalis incrementi, et adhibetur exemplum humanum, quo ostendit scientiam quam [Col. 0584B] habemus in praesenti, esse quasi infantiam et futuram, esse quasi virile robur quod habiturum sit perfectam abundantiam. Cum essem, inquit, parvulus, loquebar ut parvulus, balbutiendo et imperfecta verba promendo; sapiebam ut parvulus, levia scilicet et inconvenientia; cogitabam ut parvulus, de locis scilicet et risui habilibus. Quando autem factus sum vir, et coepi sapere perfectius, evacuavi, id est contempsi quae erant parvuli, quia quae antea expetebam, abhorrere coepi. In hac ergo vita parvuli sumus ad comparationem futurae vitae: quia sicut vita haec imperfecta est, ita et scientia.

Videmus nunc per speculum in aenigmate, tunc autem facie ad faciem. Ad hoc tendit praemissa comparatio, sicuti quis videt per speculum vultum suum, [Col. 0584C] et inde discedens obliviscitur qualis fuerit, sic et nos de Deo et vita futura parum quid perspicimus. Et hoc in aenigmate, id est in obscuritate, quia cum simus carnei, ea quae sola spiritalia sunt, ad liquidum capere nequimus. Tunc autem, id est in futuro, facie ad faciem, id est praesentes praesentem Deum videbimus. Nunc cognosco ex parte Deum: tunc autem cognoscam ex toto, sicut et cognitus sum, modo a Deo qui interius exteriusque totum me novit. Et sciendum quia sicut non semper pro aequalitate ponitur. Aliter enim cognoscimur a Deo, et aliter cognoscimus eum: quia ille cognoscit cuncta ut Deus, nos cognoscimus illum ut creatura per ejus donum; verumtamen sicut ille novit nos ex toto, sic et nos ex toto cognoscemus illum. Ille cognovit nos [Col. 0584D] ut Deum decet, nos cognoscemus illum ut glorificatae creaturae conveniet. Nunc autem manent fides, spes, charitas: tria haec. Hae tres virtutes modo junctae sunt adinvicem, et ita in hujus vitae tempore copulantur, ut una sine altera stare non possit. Qui enim credit in Deum, sperat quae ab ipso promittuntur se percepturum, et quo magis sperat, eo magis credit in illum et ideo habet charitatem; quia diligit eum et proximum. Ea enim quae credimus esse nobis promissa, etiam nos accepturos speramus. His vero delectati, amplius in charitate fervemus. Veraciter enim credere non possumus, nisi ea quae promissa sunt speremus, nec poterimus sustinere promissa, si desit fidei fidelitas firma. Nec aderit fructus spei, [Col. 0585A] vel stabilitas fidei, nisi fuerit perfecta charitas Christi in nobis, quae et fidem ut praecedat adjuvet, et spem exspectatione corroboret. Major autem his, subaudis virtutibus, fide videlicet ac spe, charitas est. Nimirum Filius Dei charitate, id est dilectione, et non nostris meritis, homo factus est et Redemptor mundi: qui dilexit nos, et tradidit semetipsum pro nobis oblationem et hostiam Deo in odorem suavitatis. Per hanc Deus Pater misit eumdem Filium suum in mundum, hanc Spiritus sanctus infundit cordibus electorum. Fides namque est, qua Deum trinitatem habere in personis, et unitatem in substantia credimus, mysteria quoque incarnationis et passionis Filii Dei. Spes vero est exspectatio futurorum bonorum, quae nec dum aspeximus, nec consecuti [Col. 0585B] in re sumus. Charitas, qua Deum proximumque diligimus. Cum Deum, in quo sunt praemia quae praestolantur electi, facie ad faciem viderint, nihil remanebit quod de futuris credant, aut ultra sperent. Diligent vero per charitatem datorem omnium bonorum operum: diligent et proximum gaudentes de illis, sicut et de seipsis. Ideo ergo charitas major est fide ac spe, quia, illis cessantibus ac deficientibus, ipsa remanebit. In praesenti saeculo cum ipsis est, et ipsa sola in aeternum perseverabit. Ipsa sola perducet nos ad Christum, ipsa sola fruetur gaudio sempiterno, et praesentissimo vultu omnipotentis Dei, etc.




SERMO ET TRACTATIO SUPERIORUM.

Jam qualis et quanta sit charitas, non pedum via, [Col. 0585C] sed morum, Apostolo docente, discamus. Si linguis, inquit, hominum loquar et angelorum (I Cor. XIII), etc. Hominum et angelorum linguis, inanem facundiam quorumdam hominum significatam debemus accipere, quae omnia quaecunque voluerint, accurate quidem atque eloquenter enuntiant. Sed quamvis ornate copioseque disserant, tamen docendi officium vanitate placendi magis quam consulendi charitate suscipiunt, non ut alios doceant, sed ut se doctos ostendant: nec ut profectum, sed ut plausum a suis auditoribus quaerant: si totam scientiae diligentiam transferant mendaces ad linguam, et studiosius velint eloquentiam curare quam vitam, supercilio vanae loquacitatis elati, dicta sua magis cupiant laudari quam fieri: nec sint de sanctitate operis, sed de sermonis [Col. 0585D] elucubrati venustate solliciti. Nunquid merito tales aeramento sonanti aut tinnienti cymbalo comparantur qui in modum tinnientis aeramenti vel cymbali praeclara quaeque magis appetunt sonare quam facere: vel erubescunt a seipsis, aliter vivendo quam praedicant discrepare? Qui ut quoquo modo turpitudinem suae conversationis obnubilent, honesta praedicare non cessant: non ut auditores sui eorum praedicatione proficiant, sed ut et ipsi videantur curare quae praedicant. Sed videamus quae his annectat Apostolus: Si habuero, inquit, prophetiam, et noverim mysteria omnia (Ibid.), etc. Non hoc ita dicitur quasi aliqua bona sine charitate aliqui habere non possint, sed quia nihil prosint habentibus ea, si a charitate [Col. 0586A] defecerint. Ipsa autem et hinc necessaria est, ut omnia bona, summum bonum, id est charitatem, habentibus prosint. Ipsa etiam perfecta permanebit, cum omnes perseverantes in se, ad visionem Dei perduxerit. Caeterum prophetia et mysterium omnium notitia vel scientia, nec non et ipsa fides, et caetera talia, quae non solum perfectioni fidelium, sed etiam fragilitati necessaria judicantur, in illa perfectione sanctorum quo in charitate radicati tendunt, praevenientibus necessaria esse non poterunt, cum illis incomparabiliter meliora ac perfectiora successerint, quia nec prophetia ibi opus erit, cum ad illud quod futurum promittebat impleta perduxerit; nec scientia, quae velut lucerna quaedam in hujus saeculi nocte fideles illuminat, cum in illius vitae die [Col. 0586B] perpetuo sol vivus effulserit. Nec mysteriorum notitia, aut ipsa fides necessaria erit, quando ad ea quae per mysterium significabantur et credebantur ex fide perfectio Christiana pervenerit. Charitas vero hic quidem necessaria est, quae nos separat a diabolo, purificat a peccato, reconciliat Deo; sed ibi perfecta erit, cum perfectos Deo, a quo est eis donata, conjunxerit. Adhuc Apostolus, laudem divinae charitatis amplificans, adjungit, inquiens: Si distribuero in cibos pauperum omnes facultates meas, et si tradidero corpus meum, ita ut ardeam, charitatem autem non habuero, nihil mihi prodest (Ibid.). Nec quidem immerito. Si enim non quid, sed propter quid faciamus, in illa ultima examinatione quaerendum est, eleemosynae, vel traditio corporis proprii in mortem, quid [Col. 0586C] proderunt non habentibus charitatem? Ipsa ergo habenda est, ipsa est sectanda, sine qua nec eleemosynae nec mortificatio sive occisio corporis, nec illa omnia superius dicta, vel alia quamvis bona perducunt aliquos ad salutem, quia quaelibet actio bona vel passio, si ex fide, quae per dilectionem operatur, non exstiterint, nobis prodesse non potuerunt. Quapropter nil eis peccati damnabilis remanere poterit, nec deerit aliquid boni, quibus charitas omnis inquinamenti mundatio, et bonorum omnium mater adfuerit. Quoniam quidem Charitas patiens est, benigna est, non aemulatur, non agit perperam, non inflatur, non est ambitiosa, non quaerit quae sua sunt, omnia suffert, omnia credit, omnia sperat, omnia sustinet (Ibid.), eis in quibus fuerit, omnia ista quae habet impartit. Et quid [Col. 0586D] illis esse potest in hac vita perfectius, qui tantis abundant, charitate in se regnante, virtutibus? Merito proinde quando videmus aliquos patientiae mole fundatos, inconcussum pectus saevientibus malis opponere, abundantia sanctae benignitatis locupletatos, bonum suum velle cum omnibus habere commune, non aliquibus ardentis invidiae facibus coqui, non agere perperam, sed simpliciter cum omnibus quibus debet unitas charitatis exhiberi; nullo fastu perniciosae vanitatis inflari; nihil eorum quae sunt aliena crimine cupiditatis ambire: quae sunt sua, piae communionis bono non quaerere; nulli malum, quibuslibet irritatus injuriis, cogitare; non super alicujus iniquitate, sed de veritate [Al. virtute] gaudere: omnes [Col. 0587A] inquietos vel inquietudines fundata animi tranquillitate sufferre: post hanc vitam divinitus poenas comminatas credere non metuendo, promissa praemia sperare gaudendo, revelationem filiorum Dei desiderare, fortiter sustinendo: quando ergo videmus ista et his similia bona aliquos posse, noverimus non eos magnitudine virtutis suae posse quod volunt ardenter et faciunt, sed beneficio illius charitatis, quae non est ex nobis, sed diffusa est in cordibus nostris per Spiritum sanctum, qui datus est nobis (Rom. V).



CAPUT XIV.

Sectamini autem charitatem, id est persequimini. Hoc verbum continuationem rei significat, sicut et [Col. 0587B] ibi: Hospitalitatem sectantes (Rom. XII). Aemulamini spiritalia, subaudis dona, id est imitamini, studetote inquirere dona spiritalia, quae per Spiritum sanctum dantur, ut virtutes operemini linguis loquendo, daemones ejiciendo, sed magis aemulamini et diligite ut prophetetis, id est, ut aperte prophetas caeterosque libros Veteris et Novi Testamenti exponatis. Hoc quisquis agit propheta est, quoniam per charitatem qua consulit caeteris, habet Spiritum sanctum, qui locutus est in prophetis.

Qui enim loquitur lingua, subaudis incognita et peregrina, vel in obscuritate sermonis, non hominibus loquitur, quia non intelligitur quod ab eo dicitur, sed Deo, qui novit omnes linguas, et super novit non prolatas. Nemo enim audit, id est, nemo [Col. 0587C] astantium intelligit quae ille loquitur. Spiritus enim, sanctus subaudis, loquitur mysteria, id est occulta, per illum hominem in quo habitat, cui peritiam et notitiam illius linguae contulit: audientes autem quod non norunt illam linguam latent eadem mysteria.

Nam qui prophetat, id est qui prophetas aliasque scripturas aperto sermone docet, hominibus loquitur ad aedificationem intellectus, quia intelligunt quae proferuntur a doctore, et solutionem quaestionum addiscunt, et exhortationem, quia exhortatur alios ut desiderium habeant explanandi, et possint aliis exponere, et consolationem, quam accipiunt in lingua sibi cognita, unde alii extolluntur in ignota.

Qui loquitur lingua, subaudis incognita aliis, aut [Col. 0587D] in obscuritate sermonis, semetipsum aedificat, et non alios, quia ipse tantummodo intelligit quid loquatur: qui autem prophetat, manifeste loquens prophetas explanando, Ecclesiam Dei aedificat, id est conventum fidelium. Ne dicerent Corinthii: Invides nobis, apostole Paule, loqui linguis; subdit idem Apostolus:

Volo autem vos omnes loqui linguis, subaudis variis, magis autem volo ut prophetetis, id est ut dicta sacrarum Scripturarum obscura in lucem producatis aperte explanando. Nam major est qui prophetat, id est qui aperte docet exponendo prophetas, quam qui loquitur linguis, nisi forte interpretetur plano sermone hoc quod loquitur in alia lingua, ut Ecclesia aedificationem [Col. 0588A] accipiat ex ejus interpretatione. Si interpretari potest ille qui loquitur linguis, non erit minor illo qui explanat prophetas, quia et ipse similiter Ecclesiam aedificat. Hoc enim majus est quod omnibus prodest.

Nunc autem, fratres, si venero ad vos linguis loquens, quid prodero vobis? subaudis si locutus fuero lingua incognita, nisi vobis loquar aut in revelatione, id est interpretatione manifestoque sermone, aut in scientia, aut in prophetia, aut in doctrina. Haec quatuor unum significant.

Tamen quae sine anima sunt vocem dantia, sive tibia, sive cithara, id est rota, nisi distinctionem sonituum dederint, ut secundum acumen aut gravitatem vocis sonitus distribuatur, quomodo scietur id quod [Col. 0588B] canitur, aut quod citharizatur? De instrumentis musicis hoc dicit, quia sicut sonitus citharae et tibiae insuavis est, nisi distincte personaverit, ita vox praedicatoris sive doctoris nullam utilitatem praestat, neque delectat audientes, si non intellexerint quae loquitur.

Etenim si incertam vocem det tuba, quis parabit se ad bellum? Fuit mos apud Judaeos, ut in initiis mensium clangerent tubis, et in solemnitate tabernaculorum. Unde et festivitas tubarum appellatur, sicut ait Psalmista: Buccinate in neomenia tuba in insigni die solemnitatis vestrae (Psal. LXXX). Erat etiam mos ut imminente bello tubis buccinarent, et erat in sonitu differentia, quando ad bellum, et quando invitabant ad diem festum. Si ergo confuse quis tubas audisset [Col. 0588C] insonare, ad quid debuisset se praeparare quomodo poterat scire? sic doctore lingua incognita loquente, aut in obscuritate, quomodo auditor poterit intelligere? ac si diceret: Sicut cum vox tubae incerta fuerit, utrum solemnitatis vox sit an belli nemo discernit, ita et vos, si coeperitis loqui variis linguis, ignorabunt auditores vestram praedicationem. Vester autem sermo intelligi debet, ut possit ad spiritale bellum Christi milites praeparare.

Eritis enim in aera, id est inaniter, loquentes.

Tam multa, utputa genera linguarum sunt, id est, quot genera sunt linguarum, in hoc mundo; et nihil sine voce est, id est, sic erit auditori, si lingua ei incognita locuti fueritis, quasi omnes linguas proferatis, quia sicut quod omnibus ei loqueretur, non prodesset, [Col. 0588D] sic et vos nihil prodestis una aut duabus linguis incognitis loquentes. In quibus linguis nihil sine voce est, et tamen illarum vox non capitur ab illis qui notitiam linguae non habent. Ideoque inaniter profertur sermo qui non intelligitur.

Si ergo nesciero virtutem, sive intellectum, vocis, auditae, ero ei, cui loquar, barbarus, et qui loquitur mihi, barbarus. Verbi gratia: Ego sum Graecus, tu Hebraeus, si tibi loqui coepero Graece, videbor barbarus: similiter et te loquente mihi Hebraice, videberis barbarus. Aliter: Profero symbolum Graece, quia sic reperi illud scriptum, et sum Latinus, non Graecus, barbarus tibi sum. Iterum si tu Graeci sermonis aliquid didicisti, et coeperis similiter loqui, [Col. 0589A] qui primum videbar tibi barbarus, cerno te quasi barbarum mihi.

Sic et vos, quoniam aemulatores estis spirituum, id est, quia studium habetis spiritualium donorum ad aedificationem Ecclesiae, quaerite, ipsa dona Spiritus sancti habere, ut abundetis, fructificantes aliis, quoniam qui loquitur lingua, subaudis obscura et incognita, oret ut interpretetur, id est, oret Deum, ut det illi virtutem interpretandi, ut quod loquitur in una lingua, possit exponere aliis in alia.

Nam si orem lingua, subaudis incognita, et in obscuritate sermonis, spiritus meus orat, mens autem mea sine fructu est, id est vis animae meae, id est, ipsa anima quae vivificat corpus profert verbum. Intellectus autem animae meae sine aliqua utilitate [Col. 0589B] est, quoniam non intelligo quae dico. Quod per spiritum intelligatur anima, ostendit evangelista inquiens de Domino: Inclinato capite, emisit spiritum (Joan. XIX), id est animam. Manifestum est, ignorare animum nostrum sive intellectum, si lingua loquatur quod nescit, sicut assolent Latini homines Graece cantare, oblectati sono verborum, nescientes tamen quid dicant. Quae cantilena sine fructu intelligentiae est, quem non habere potest qui ignorat quae loquatur.

Quid ergo mihi est? subaudis faciendum, vel quid est utile et necessarium. Orabo spiritu, id est, loquar anima, orabo et mente, id est loquar intellectu: quia illa sunt dicenda, quae et proferantur utiliter et intelligantur manifeste.

[Col. 0589C] Caeterum si benedixeris spiritu, quis supplet locum idiotae, id est, si Spiritu sancto illuminatus bene docueris, et bene locutus fueris audientibus in lingua incognita, quis supplebit: vel quis adimplebit locum illius qui te audit et non intelligit verba tua? Idios dicitur proprius: unde dicitur idiota, propriam linguam tantummodo sciens, in qua natus et nutritus est. Si igitur talis astiterit tibi, dum aut mysterium missae solemniter celebras, aut sermonem facis, aut etiam benedictionem tribuis: quomodo dicet: Amen, super tuam benedictionem? cum nescit quid dicas; id est, quomodo respondebit verbum confirmatorium quod dicitur Amen, cum ille tantum linguae propriae peritus, ignoret quod tu barbara illa loquaris? Non aderit alius pro illo, sciens quid tu dicas, respondeat: [Col. 0589D] Amen, id est, verum est quod tu dixisti, vel fiat ita. Nescit quippe ubi sermonis clausula finiatur, quoniam quid dicas nescit.

Tu quidem bene gratias agis, subaudis Deo, in lingua tibi nota, sed alter non aedificatur, qui nescit quid dicas. Et ne dicerent Corinthii de Apostolo, quod ipse non habet varietatem linguarum, non vult ut nos habeamus, subjunxit:

Gratias ago Deo quod omnium vestrum lingua loquor. Quinque sunt differentiae Graecae linguae, sicut in Prisciani dictis prudens lector invenire potest. Omnes has noverat Apostolus et plures alias. In ecclesia volo quinque verba meo sensu loqui, ut et alios instruam, quam decem millia verborum in lingua, subaudis [Col. 0590A] incognita aliis, vel in obscuritate sermonis. Simpliciter accipe: Malo, inquit, sic quinque verba proferre in conventu fidelium, ut intelligatur ab aliis, quam decem millia sine profectu aliorum. Utilius dicit paucis verbis in apertione sermonis loqui, quod omnes intelligunt, quam prolixam orationem habere in obscuro.

Nolite pueri effici sensibus. Puerilis est sensu, id est pueriliter agit, qui obscuro et polito sermone propter jactantiam loqui quaerit: sed malitia parvuli estote, id est, alieni sitis a malitia, sicuti sunt parvuli. Sensibus autem perfecti estote. Sensu perfectus est, qui sic alterius utilitatem, sicut suam, quaerit.

In aliis linguis et labiis aliis loquar populo huic: [Col. 0590B] unum significat quod dicit linguis et labiis. Hoc in Isaiae libro (Isa. XXVIII), qui nunc lex appellatur, scriptum est, et haec prophetia super Novo Testamento praedicta est. In lege Moysi peccantes variis modis puniebantur ex praecepto Domini. Alia lingua loquitur Deus in Evangelio, quia peccatores non praecipit occidi, sed ad poenitentiam hortatur, dicens: Poenitentiam agite (Matth. III), et reliqua. Ibi commendabat circumcisionem, in Evangelio baptismum, dicens (Matth. XXVIII): Ite, baptizate omnes gente; ibi Sabbatum, his diem Dominicum, et otium a peccatis: ibi sacrificia pecorum, hic corporis et sanguinis sui mysterium. Et nec sic exaudient, increduli Judaei Dominum, id est, non obedierunt illi. Vel aliter, secundum praecedentem disputationem [Col. 0590C] Apostoli: Die pentecostes venit Spiritus sanctus super credentes in Hierusalem, et coeperunt loqui variis linguis, prout Spiritus sanctus dabat eloqui illis. Aderant Judaei ex omni natione quae sub coelo est, et qui praedestinati erant, versi in admirationem, crediderunt in Christum et salvi facti sunt. Caeteri vero, licet tam mira audirent, noluerunt Christo credere per apostolos ejus linguis loquentes.

Linguae in signum sunt, id est, in miraculum sunt, non fidelibus qui sciunt nihil Deo impossibile esse, sed infidelibus, qui de Dei potentia dubitant. Verbi gratia: Paulus loquebatur omnibus linguis, non propter se, sed propter incredulos diversarum gentium, quos Christo lucrari volebat. Prophetiae autem, id est Scripturarum expositiones, non infidelibus sunt, [Col. 0590D] qui non audiunt Scripturas, sed fidelibus, qui diligunt eas.

Si ergo conveniat universa Ecclesia in unum, et omnes linguis loquantur, et singuli sua lingua, intrent autem idiotae, id est propria lingua contenti, et intrent infideles, sive pagani, nonne dicent: Quid insanitis? id est, quid in amentiam vel in phrenesim versi estis? Et hoc ideo, quia omnes loquimini confuse, et quod dicitis non intelligunt.

Si autem omnes prophetent, id est Scripturas prophetarum explanant, intret autem quis infidelis vel idiota, rustica tantum lingua contentus, convincitur ab omnibus, subaudis infidelis esse aut idiota, dijudicatur ab omnibus, et quod nisi poenitentiam agat, [Col. 0591A] damnandus sit; occulta cordis ejus manifesta fiunt, id est cogitationes pravae et vitia, quae illos praedicatores putat latere: quia dum ipsi disputant contra vitia, manifesta sunt ab ipso, quia dicit: In veritate ista omnia cognosco in me esse. Sic refert beatus Augustinus quodam loco, quod aliquando dum faceret sermonem ad populum, introvit quidam scelestus homo, statimque se non attendente, sermo suus versus est contra illius hominis vitia. Ille autem considerans se pontifici a Deo revelatum, conversus est, et poenitens salutem obtinuit. Sic et in vita sancti Caesarii Arelatensis episcopi legitur, quod Spiritus sanctus ita sermonem ejus disponebat, ut omnium conscientas verbis suis concuteret, quasi sibi eas omnes auditores indicassent aut prae manibus haberet [Col. 0591B] scriptas. Et cadens in faciem, infidelis vel idiota, humilians se, adorabit Deum, pronuntians quod vere Deus in vobis sit, qui etiam suam conscientiam revelavit vobis.

Unusquisque vestrum psalmum habet, de quo debet disputare; doctrinam habet, id est expositionem librorum; apocalypsim habet, id est revelationem a Deo sibi in corde manifestatam, per quam valet intelligere divinas Scripturas; linguam habet, quam proferat, et interpretationem, dicens: Sic dicitur iste sermo in illa lingua, et sic resolvitur in nostra.

Sive lingua, videlicet ignota, quis loquitur, secundum duos, subaudis fiat illa allocutio, aut ut multum tres, id est aut quod multum est, secundum tres fiat, et per partes, subaudis loquantur non simul, [Col. 0591C] ne videantur esse amentes, si omnes coeperint, et unus interpretetur, id est unum sit interpres, qui exponat et interpretetur illorum linguam obscuram, vel etiam ideo praecipit loqui per partes, ut interpres possit interpretari per singulos: et est sensus: In conventu unus, aut duo vel tres loquantur, nec ipsi simul sed per partes: ita ut quod unusquisque loquitur, ab interprete manifestari possit astantibus.

Si autem non fuerit interpres, taceat, subaudis doctor qui habet linguam incognitam, sib autem loquatur et Deo, orando et legendo: quia ipsi cuncta nota sunt linguarum verba. Prophetae, id est explanatores, aut duo aut tres dicant, sive loquantur, quia in ore duorum vel trium testium stabit omne verbum; [Col. 0591D] caeteri vero, subaudis prophetae et doctores, sive explanatores prophetarum, dijudicent, si quid amplius autminus loqui necesse sit, et discernant etiam utrum secundum veritatem fidei illi doceant.

Quod si alii sedenti revelatum fuerit a sancto Spiritu aliter quam ille dicat, aut aliud, prior qui loquebatur, taceat ad horam. Secundum morem Judaeorum loquitur, qui hoc ordine residebant in synagogis suis, videlicet ut scribae et Pharisaei doctoresque legis sederent in cathedris: qui minoris dignitatis erant, in subsellis et in scamnis. Vulgaris vero populus et simplices quique in pavimento et super mattas residebant. Inde dicit Apostolus: Si [Col. 0592A] illi fuerit revelatum qui sedit in cathedra, aliter quam expositor loquatur, aut alicui horum qui sedent in subseliis vel in pavimento, taceat qui antea loquebatur.

Potestis enim omnes per singulos prophetare, ut omnes discant, et omnes exhortentur. Sicut doctores non aequali peritia imbuti sunt, ita et auditores quadam inaequalitate capacitatis differri probantur. Ideoque perfecte docti, perfectos auditores in sensu doceant: minus docti, minus capaces instruant. Sic singuli possunt prophetare, id est docere per singulos, ut unus post unum loquatur, et sic per ordinem praedicatio ab omnibus expleatur.

Spiritus prophetarum prophetis subjectus est. Spiritus sanctus qui locutus est per Isaiam, Jeremiam, [Col. 0592B] et reliquos prophetas Veteris Testamenti, per prophetas quoque Novi Testamenti, sicut fuerunt apostoli et explanatores prophetarum, qui prophetae non immerito appellantur, illis omnibus Spiritus sanctus subjectus est quodammodo, quoniam non cogit subito in vocem prorumpere, sicut malignus spiritus energumenos et arreptitios, sed eorum potestati tribuit quando loquantur, et quando sileant. Verbi gratia: Propheta, id est praedicator quilibet, vult sermonem ad populum facere, veluti Hieronymus alicujus prophetae librum exponere; adest ei Spiritus ut instruat et loquatur per illum ut coeperit loqui, non tamen illico ut tetigerit librum, facit eum erumpere in vocem velut phreneticum. Et bene idem Spiritus sanctus, qui fuit olim prophetis, dicitur esse in [Col. 0592C] explanatoribus illorum, quoniam aliter non valuissent explanare verba Spiritus sancti, neque in lucem producere obscuritatem illorum. Aliter: Si legerimus in plurali numero, spiritus prophetarum prophetis subjecti sunt, necesse est ut intelligamus per spiritum dona Spiritus sancti, id est linguas, virtutes, ejectiones daemonum, sapientiam, consilium, et reliqua. Haec autem dona sic sunt electis subdita, ut quando volunt exerceant illa: et quando volunt, retineant quasi occulta. His verbis datur intelligi, quod, licet multi simul doctores sint, qui noverunt per Spiritum sanctum quid loqui debeant, non tamen ita ab ipso Spiritu sancto impelluntur, ut uno loquente, tacere alii non valeant.

Non enim dissensionis est Deus, sed pacis, quia [Col. 0592D] Deus pacem, et non dissensionem docuit. Quando unus adversus alterum tumens, illo adhuc loquente, loqui tentabat, dissensionem faciebat: et Deo exsecrabile erat. Sicut et in omnibus ecclesiis, sic, subaudis et vos, doceo, ut unus vel duo, aut certe tres in convetu doceant: et partes, ut unus interpretetur: et si interpres defuerit, taceant.

Mulieres in ecclesiae taceant, ne seminent errorem, sicut Eva prima mulier fecit (Gen. II); sed subditae debent esse viris: quia mulier de viro sumpta est, non vir de muliere: et quia per eam vir seductus est. Sicut et lex dicit, id est Deus per Genesim inquiens: Sub viri potestate eris (Gen. III).

An a vobis, o Corinthi, verbum Dei processit? [Col. 0593A] subaudis ad alios. Inflabantur Corinthii, quasi exemplo illorum caeterae gentes invitae credidissent in Christum, et ab illis esset diffamatum. Ideo ait Apostolus: An a vobis verbum Dei, id est fides Christi vel ejus Evangelium, processit ad alias gentes? Inflammabantur etiam in hoc, quasi solis illis salus quae in Christo est per patriarchas et prophetas fuisset promissa: et hoc est quod dicit: aut in vos solos pervenit? verbum Dei.

Si quis videtur propheta esse, id est sapiens doctor et explanator Scripturarum. aut spiritalis, id est, quid spiritalia capere possit, cognoscat quae scribo, quia Domini mandata sunt, id est, intelligat et approbet quia Domini est mandatum. Pseudoapostoli a seipsis et a diabolo loquebantur, apostolus autem [Col. 0593B] Paulus et reliqui Dei mandata proferebant. Ideoque his verbis tangit eos qui pro lucris temporalibus et desideriis hominum non divina, sed terrena docebant.

Si quis autem ignoratn, subaudis haec mandata Domini, ignorabitur; id est, si quis repudiat, vel non approbat haec mandata Domini, repudiabitur, nec approbabitur a Domino in die judicii.

Itaque, fratres, mei infide, aeumulamini, id est, studetote et diligite prophetare, id est Scripturam interpretari, et aperte exponere, etiam si quis vult vel potest linguis loqui, nolite prohibere, tantum ut habeat interpretem. Omnia autem honesto fiant in vobis, id est cum decore.



CAPUT XV.
[Col. 0593C]

Notum autem vobis facio, fratres, id est, ad memoriam vobis reduco, Evangelium quod praedicavi vobis, quod et accepistis, in quo et statis, per quod et salvamini. Fuerat Apostolus apud Corinthios per unum annum et sex menses, praedicens illis Evangelium; sed, post ejus discessum, introierunt ineos pseudoapostoli, qui negabant Christum ex virgine natum, passum, a mortuis suscitatum: negabant quoque resurrectionem generalem futuram. Idcirco compulsus Apostolus recapitulat quae illos praesens docuerat. Unde dicit: Notum vobis facio Evangelium quod accepistis, sive suscepistis a me: vel acceptum habuistis, in quo et statis. In unaquaque plebe fideli duo sunt populi: perfecti, et imperfecti; [Col. 0593D] sed hic perfectos in fide alloquitur. Iterum contra imperfectos subjungit: Qua ratione praedicaverim vobis, si tenetis, nisi frustra credidistis. Litteratura hujus versiculi minus quiddam sensus videtur habere, quia pulchrius sonat in Graeco. Notandumque illud interrogative atque increpative esse legendum. Igitur dicatur ita: Quid utilitatis accepistis in hoc, quod praedicavi vobis, si modo decepti a pseudoapostolis aliter tenetis, nisi quia frustra sive inaniter credidistis, in hoc quod a fide recessistis? Dicit ergo: Qua ratione sive qua utilitate praedicaverim vobis verbum fidei, si tenetis, subuaudis modo aliter quam tunc audisti, nisi quia frustra credidistis? An me praedicante adepti estis fidem superfluam, et non [Col. 0594A] veram? Non est ita, quia vera docui et non falsa, veramque fidem, et credulitatem. Ergo qua ratione praedicaverim vobis, si tenetis, nisi quod frustra credidistis ignoro. Frustra credit, qui ab ipsa fide postmodum recedit. Jam in sequentibus exponit quid praedicaverit.

Tradidi enim vobis in primis, id est in exordio meae praedicationis, quod et accepi, subaudis a Christo, quoniam Christus mortuus est pro peccatis nostris, secundum Scripturas. Scripturas Veteris Testamenti memorat, quae futuram passionem Christi cecinerunt. Dicit enim Isaias: Sicut ovis ad occisionem ducetur, et sicut agnus non aperiet os suum (Isa. LIII). Et quia sepultus est, subaudis secundum Scripturas, dabit, inquit propheta, impios Judaeos pro sepultura, [Col. 0594B] et divitem pro morte sua (Ibid.); et iterum: Erit, inquit, sepulcrum ejus gloriosum (Isa. XI). Mortuum enim eum nulli dubium est et sepultum. Et quia resurrexit tertia die secundum Scripturas, vivificabit nos post duos dies, in tertia suscitabit nos; et quia visus est Cephae. Cephas Syrum est et Hebraeum, Petrus Graecum et Latinum. Licet certum locum non definiant Evangelistae ubi apparuerit ei, tamen credendum est, quia apparuerit ei. Et post haec undecim: octava videlicet die resurrectionis suae, quando cum aliis erat Thomas.

Deinde visus est plus quam quingentis fratribus simul, id est credentibus. Hoc quoque verum est, licet evangelistae non commemorent. Ex quibus multi manent, in corpore, usque adhuc, subaudis [Col. 0594C] quos si vultis interrogare potestis; quidam autem dormierunt, id est mortui sunt, quod ideo dicit, quia facilius poterunt suscitari a Christo de somno mortis, quam quis a socio suo de somno lectuli. Deinde visus est Jacobo, qui spoponderat in coena Domini non se manducaturum aut bibiturum donec videret Christum a mortuis suscitatum. Deinde apostolis omnibus, in monte ubi constituerat eos ire, et quando coelos petiit. Novissime autem omnium, tanquam abortivo visus est et mihi. Abortivus est, qui sine legitimo tempore nascendi nascitur: extra tempus videlicet congruum, aut antequam debeat nasci, aut post. Ut Julius Caesar fuit abortivus qui post legitimum tempus cum caesarie natus est, secto matris utero: sic et Apostolus abortivus quodammodo exstitit, [Col. 0594D] quia post tempus natus est in Christo, quia non ab illo vocatus est cum adhuc esset in carne, sed cum jam in dextera Patris esset collocatus; vel abortivus est, quia sicut de vita abortivi desperatur, sic et de vita Pauli desperabatur a fidelibus, quando eos persequebatur. Qui utique perpetuam incurrisset mortem, nisi ei a Christo fuisset subventum. Visus est autem ei de coelo post non parvum tempus ascensionis suae, quando caecatus est in via dum pergeret Damascum (Act. IX), et postea oranti in templo.

Ego enim sum minimus apostolorum. Causa humilitatis hoc dicit, sicut et Matthaeus, qui vocat se publicanum. Vel etiam minimus est tempore et vocatione, [Col. 0595A] quia ultimus est vocatus. Maximus autem labore, dignitate et praedicatione, sicut ipse in sequentibus manifestat, ubi dicit: Abundantius siquidem omnibus illis laboravi.

Gratia autem Dei sum id quod sum, id est, credo quod sum apostolus et praedicator Evangelii, totum est Dei gratia. Et ejus gratia in me vacua non fuit. Per liberum arbitrium cooperatus est gratiae Dei. Ipsa tamen gratia praevenit eum ut vellet, et subsecuta est, ut posset implere quod volebant, et in suam junxit voluntati Dei, ideo dignus est remuneratione. Abundantius autem omnibus illis laboravi, quia illi solis Judaeis et singulis provinciis praedicaverunt. Paulus autem et Judaeis et Gentibus praedicavit, pene universum mundum [Col. 0595B] perambulans, aut per se, aut per epistolas suas. Vel etiam in hoc plus illis laboravit, quia illi ex praedicatione victum secundum Evangelium accipiebant; Paulus vero non est unus hac potestate, sed labore manuum suarum vivebat. Vel plus laboravit, quia illi Judaeis (qui habebant Scripturas quibus vitia damnabantur, et virtutes augebantu) praedicaverunt, et factis miraculis, facilis doctrina suspiciebatur illorum, quia illi cognitionem unius Dei habebant: Paulus vero gentibus, vitia virtutesque nescientibus. Illi Judaeis prophetiam de Christo habentibus praedicabant, cui concordabant quae de Christo praedicabantur. Paulus gentibus nullam de Christo prophetiam habentibus. Non ego autem, subaudis solus laboravi, sed gratia Dei mecum. Si autem Christus [Col. 0595C] praedicatur in miraculis, et in auditoribus corda eorum tangendo et illustrando ad credndum, et mihi verbum praedicationis ministrando.

Sive enim ego, sive illi, subaudis alii apostoli, sic praedicavimus, subaudis sicut supra commemoravi, quod Christus mortuus surrexit, coelos ascendit, etc.

Invenimur autem et falsi testes Dei, id est pro Deo testimonium ferentes, invenimur falsi: quoniam testimonium diximus adversus Deum quod suscitaverit Christum, quem non suscitavit, subaudis, ut quidam dicunt, si mortui non resurgunt. In his locis, syllogismis dialecticis utitur Apostolus, et videtur negare quod confirmat. Non sunt enim falsi testes apostoli, quia et Christus surrexit, et mortui resurgent. Et si [Col. 0595D] ita est, ut quidam vestrum dicunt, adhuc estis in peccatis vestris, quia baptizati in fide mortis Christi et resurrectionis fuistis, ut remissionem acciperetis peccatorum. Ergo non credentes Christum resurrexisse, in peccatis suis manebant, quia baptismus non prodest, nisi in fide Christi.

Ergo et qui dormierunt in Christo, id est credentes ex vobis in Christum, quia jam mortui sunt, perierunt, subaudis si ita est ut vos putatis. Denegando talia dicit, loquens dialectice

Si in hac vita tantum in Christo sperantes sumus, subaudis et non in alia quae erit post resurrectionem, miserabiliores, sive miseriores, sumus omnibus hominibus, infidelibus: quia illi hac vita fruuntur, [Col. 0596A] luxuriantur, crapulantur, inebriantur, laetantur etiam cum malefecerint et exsultant in rebus pessimis. Nos econtra, qui in Christum credimus, jejunamus, vigilamus, ab uxoribus abstinemus, ab illicitis cavemus, multa adversa et incommoda pro Christo sustinemus. Sed sancti in hac vita sperant in Christo, credentes se mundatos ab ipso a peccatis suis, et in alia sperant resurrectionem beatitudinemque perennem: et sic firmantur in hac spe, quasi jam totum illud possideant in re.

Nunc autem, id est in hac aetate in qua sumus, Christus resurrexit a mortuis, primitiae dormientium.

Primitias dormientium dicit Christum quia ipse caput est omnium electorum, ipse primus propria virtute, et ad hoc ut jam non moriatur, resurrexit [Col. 0596B] a mortuis. Quoniam quidem per unum hominem, Adam, mors animae et corporis venit, et per unum hominem, Christum, resurrectio mortuorum, bonorum malorumque.

Unusquisque autem in suo ordine. Ne dicerent illi, et forsitan dicebant: Quare justi qui ante Christum mortui sunt, ante eum non resurrexerunt? Quia per cujus virtutem quidam illorum surrexerunt et omnes homines surrecturi sunt. Primitiae debuit esse dormientium, id est primus debuit resurgere, sicut et fecit: deinde omnes in suo ordine, subaudis, aut jam resurrexerunt aut resurrecturi sunt, post Christum videlicet, qui resurrexit primus. Deinde hi qui sunt Christi, in adventu ejus. Quidam codices habent: Deinde qui sunt Christi, qui in adventu ejus crediderunt. [Col. 0596C] derunt. Sed falso scriptum est. Deinde, inquit, hi qui sunt Christi, resurgent in adventu ejus cum venerit ad judicium. Christi sunt, qui in eum credunt, et crediderunt ante adventum ejus.

Deinde finis, subaudis erit mundi; finis namque mundi, resurrectio erit, cum tradiderit regnum Deo et Patri. Deus Pater omnia tradidit Filio, sicut ipse ait: Omnia tradita sunt mihi a Patre meo (Matth. XI). Et Paulus dicit, quod tunc sit finis mundi venturus, cum tradiderit regnum Filius Patri suo, qui est Deus. Sed quia istud regnum sic Filio a Patre, et Patri a Filio traditur, ut communiter ab utroque possideatur, dicendum breviter, quod Pater homini Filio a Verbo sumpto, omnia tradiderit, ut sicut in Filio divinitas et humanitas una est persona, sic una [Col. 0596D] sit et possessio. Illi enim homini tunc cuncta tradidit, quando ab unigenito suo suscipi voluit. Idem Filius in fine regnum Deo et Patri tradet, cum electos suos quos suo sanguine acquisivit, ad contemplationem cognitionemque Dei Patris perduxerit, ostendens ejus regnantem Deum Patrem cum seipso et Spiritu sancto. Et tunc aperte scient, quomodo Deus Pater cum unigenito suo et Spiritu sancto regnet sine fine immensus et omnipotens: et quomodo trinitas est in personis, et unitas in substantia divinitatis. Vel certe tradet Filius regnum Deo et Patri, omnes videlicet electos, quia ipse videbitur in forma hominis in judicio, damnatisque justa sententia reprobis, omnes secum electos paterno vultui exhibebit, [Col. 0597A] ut qui hominem judicem viderunt munda conscientia, divinitatem Patris et Filii et Spiritus sancti contemplentur. Cum evacuaverit omnem principatum, subaudis, tunc erit finis. Principantur in divinis spiritibus, archangeli angelis, sicut ipso nomine declarantur, et reliqua pandunt ordinum nomina. Principantur et homines hominibus, sed unus tunc erit princeps, Deus trinitas: quia cessabit omnis creaturae potestas in angelis et hominibus. Cessabit timor, regnabit integra charitas: nec jam erit inter praesidentes et subditos ulla dissensio, ac propterea bonorum spirituum et justorum omnium princeps unus Deus erit, impleto quod scriptum est: Et regnabit Dominus solus in die illa. Unde et sequitur:

[Col. 0597B] Oportet autem illum regnare donec ponat omnes inimicos sub pedibus ejus. Donec, aliquando ponitur pro ut, sicut in Psalmo ubi dicitur: Ita oculi nostri ad Dominum Deum nostrum, donec misereatur nostri (Psal. CXXII), id est ut misereatur nostri. Ponitur etiam donec, pro et, ut in Evangelio de Maria et Joseph dicitur: Et non cognoscebat eam donec peperit, id est, et peperit filium suum primogenitum (Matth. I). Ponitur pro semper et continuatione temporis, ut in isto loco: et est sensus: Oportet Filium regnare donec ponat Deus Pater omnes inimicos sub pedibus ejus; quod est dicere: Filius semper regnabit, quia Deus Pater semper subjiciet inimicos sub pedibus ejus. Si per caput Christi divinitas ejus intelligitur, sicut Apostolus ait: Caput [Col. 0597C] Christi Deus (I Cor. XI), per pedes non incongrue intelligitur humanitas ejus, quae velut pedes visa est abjecta. Sed ei duobus modis inimici sive infideles subjiciuntur, videlicet dum aut conversi inspirante Deo credunt in Christum humanitus passum, mortuum, ab inferis per resurrectionis gloriam elapsum, aut etiam in sua duritia perdurantes, judicem eum discent, saltem in die judicii, bonorum malorumque, a quo justo judicio damnari se conspicient in poenis suppliciorum.

Novissime autem inimica destruetur mors, quia postquam resurrexerint omnes, in ipsa resurrectione destruetur mors inimica, post cujus destructionem, nullam inimicitiam praesentis vitae patietur humanum genus. Ubi enim vita erit aeterna, nullum locum obtinebit [Col. 0597D] mors. Omnia autem subjecit Deus Pater sub pedibus ejus, id est sub pedibus Filii. Omnia subjecit quae fuerunt et erunt, inimica et amica, terrena et spiritalia, sive coelestia subjecit potestati illius, Cum autem dicat, subaudis Psalmista David.

Omnia subjecta sunt ei, sine dubio, praeter eum qui subjecit ei omnia: quia non Pater Filio, sed Filius debet esse subditus Patri, secundum quod homo est, nam secundum divinitatem, unius potentiae, unius deitatis est cum Patre, sicuti unius essentiae est cum illo.

Cum autem subjecta illi fuerint omnia, id est Filio, tunc et ipse Filius subjectus erit ei, id est Deo Patri, qui sibi subjecit omnia. Sunt quidem modo cuncta [Col. 0598A] subjecta Filio, sed multi non attendunt ad hoc, neque considerant quod sub ejus potestate pressi sint quadam ignorantia, in die vero judicii nullus hoc ignorabit. Tunc et ipse Filius subjectus erit Deo Patri, caput videlicet cum corpore suo, quod est Ecelesia, unde dicitur alibi: Si ergo vos Christi, ergo semen Abrahae estis, id est unius Christi estis, vel unus Christus estis. Ut sit Deus omnia in omnibus, id est in omnibus electis erit Deus omnia, quia erit satietas illorum et laetitia, gaudium et exsultatio et vita, sicut ipse per prophetam ait: Ero illis Deus (Levit. XXV), id est ero illis unde satientur, unde laetentur: quia ita dubitabuntur praesentia Dei, et ita implebuntur omnes electi omnibus bonis omnibusque virtutibus, ut in ipso omnia bona possideant singuli. Erit enim [Col. 0598B] Deus tunc in unoquoque patientia, sicut fuit in Job; obedientia, ut in Abraham; mansuetudo, in Moyse; virginitas, in Daniele; sapientia, ut in Salomone; et reliqua dona quae modo divisa sunt electis, tunc possidebunt omnia singuli.

Alioqui, id est si mortui non resurgent, quid facient qui baptizantur pro mortuis? Erant quidam apud Corinthios qui non credebant resurrectionem, et erant alii qui credebant illos resurrecturos qui baptizati moriebantur; illos autem qui sine baptismo moriebantur, credebant aut non resurgere, aut male resurgere. Si quis istorum propinquus sine baptismi gratia migrasset de mundo, vivus aliquis in nomine illius baptizabatur: et putabant quod mortuo baptimus vivi prodesset. Quod factum commemorat Apostolus, [Col. 0598C] non ut probet quod hujusmodi aliquid prodesset mortuo, sed ut ejus exemplo non credentibus resurrectionem suadeat et ostendat: quia si illi resurrectionem non crederent, nequaquam vivos pro mortuis baptizarent; et est sensus: O Corinthii, si resurrectio non praecessit in Christo et in quibusdam qui resurrexerunt cum illo, nec futura est generaliter in omnibus, quid est hoc quod apud vos vivi baptizantur pro mortuis? Quod faciebant, ut diximus, ob duas causas: vel quia non putabant resurrecturos, nisi baptizatos; vel quia credebant non esse feliciter post resurrectionem victuros, nisi baptizatos sicut veritas se habet. Ut quid et nos apostoli periclitamur, id est pericula patimur omni hora? in fame, et siti, et reliquis angustiis

[Col. 0598D] Quotidie morior per vestram gloriam, fratres. Jurat Apostolus ut magis ei credatur ab auditoribus suis, et dicit: Juro ego per vestram gloriam, quam non vos habituri estis, sed per eam quam ego labore quo ego laboravi, in vobis habiturus sum, et si quotidie moriebatur, quomodo vivebat? Quotidie, inquit, morior, id est pericula mortis sustineo. Si autem dixerimus: Quotidie, inquit, morior pro vestra gloria, sicut quidam codices habent, dicendum est, quia ipse propterea pericula mortis sustinebat, ut illi in regno aeternae beatitudinis glorificarentur, et est sensus ad superiora respiciens: Etiamsi vos proficere non vultis, ego tamen mercedem laboris habeo, unde et dicit: Per illam gloriam juro, quam habeo in [Col. 0599A] Christo Jesu. Securus et fixus in spe, talia loquebatur, quasi jam habens quod in futuro adepturus erat.

Si secundum hominem ad bestias pugnavi Ephesi, id est, si secundum quod homo pugnare potest, vel quantum homo ferre potest, quid mihi prodest, si mortui non resurgunt? Bestias in hoc loco appellat homines bestiali more viventes, qui seditionem popularem adversum eum provocaverunt apud Ephesum propter Dianae idolum, cujus culturam praedicabat Apostolus destruendam (Act. XIX). Omnis labor sanctorum ad hoc tendit, ut resurrectionis gloriam mereantur percipere. Manducemus et bibamus, cras enim moriemur. Haec vox desperantium Judaeorum fuit, imminente captivitate sub Sennacherib et Nabuchodonosor, [Col. 0599B] et hoc est testimonium ab Isaia prolatum. Positi enim in articulo mortis aiebant: Manducemus et bibamus: quia cras moriemur (Isa. XXII). Quod Apostolus refert ad illos, qui de resurrectione dubitabant. Et si ita est, inquit, ut vos putatis: videlicet in resurrectio futura non est, manducemus modo et bibamus, quia cras moriemur: et postmodum nihil mali patiemur. Et revera si resurrectio mortuorum non esset, manducandum et bibendum esset.

Nolite seduci, id est nolite decipi a pseudoapostolis, qui denegant resurrectionem: neque a diabolo, qui vos vult decipere. Corrumpunt mores bonos colloquia prava. His verbis ostendit Apostolus, confabulationes malorum hominum et lascivientium evertere posse bonum propositum. Assiduitas enim pravi colloquii [Col. 0599C] vitiat mentem. Ac per hoc cavendum est a talibus, quia vitam bonam et honestos atque verecundos mores corrumpunt et depravant colloquia mala, quoniam depravatio bonorum, allocutio est malorum.

Evigilate juste, et nolite peccare. Quidam codices habent: Evigilate, justi, quasi illos praeciperet evigilare qui justi sunt, sed falso scriptum est: quia qui justi sunt non indigent admoneri ut evigilent a somno infidelitatis, et a torpore erroris. Adverbialiter enim dixit, Evigilate juste, qui estis in somno erroris et infidelitatis, non credentes resurrectionem, et nolite peccare, ut, juste in bonis operibus conversantes, possitis ad gloriam resurgere. Ignorantiam enim Dei quidam habent, id est, quidam vestrum ignorantiam [Col. 0599D] habent verborum Dei, quibus dicitur in Evangelio: Veniet hora quando omnes qui in monumentis sunt audient vocem Filii Dei, et procedent (Joan. V), et caetera. Ad reverentiam, id est ad utilitatem vestram, vobis loquor, ut Deum timeatis, et timendo ametis. Cassiodorus dicit quod reverentia est timor mistus amori.

Sed dicet aliquis, vestrum, subaudis dubitans de resurrectione. Quomodo resurgent mortui? Quali autem corpore venient? subaudis ad judicium.

Insipiens tu, quod seminas in terra, non vivificatur, nisi prius moriatur. Physica ratione utitur exemplo de grano alicujus seminis, quod moritur in terra quando seminatur, quia lacteum efficitur quod postea [Col. 0600A] potentia omnipotentis Dei vivificatur, et producit multa grana ex se. Quibus verbis ostendere vult mortua corpora rursus reparari ad vitam. Et granum quod seminas, non corpus quod futurum est seminas, sed nudum granum. Ibi manifestatur quod Deus qui sua potentia purum granum et nudum ab aristis et culmo resuscitat in radices, in culmum, stipulas, spicas, grana et aristas: ipse quoque non nuda, sed immortalitate et incorruptione vestita, sua virtute, sanctorum resuscitabit corpora propriis spiritibus animata. Et sicut non aliud, sed granum quod seminatur, de terra pullulabit, sic non in alieno, sed in proprio resurget unusquisque hominum corpore, sicut Job ait: In carne mea videbo Deum (Job. XIX), quem visurus sum ego ipse, et non alius.

[Col. 0600B] Non omnis caro eadem caro, sed alia hominum, alia pecorum, id est omnis caro non est una et similis caro. Omnis quidem caro, quatuor elementorum admistione formatur, sed una ex origine diversa capiunt loca, ut volucres aerem, homines terram, pisces aquae fluenta. Ergo sicut unumquodque animal proprium habet corpus, nec habere potest alterius, ita unusquisque homo suum, non alterius resumet corpus in die judicii. Et quemadmodum ex una impensa diversa est caro animantium, ita unius carnis homines diversi erunt dignitate in resurrectione, ut talis unusquisque appareat, qualis fuerit meritus.

Et corpora coelestia sunt, et corpora terrestria. Corpora coelestia sunt volatilium, terrestria hominum et animalium terram colentium. Vel, corpora [Col. 0600C] coelestia, sol, luna, stellae, quae corporea sunt, utpote ignea. Nam et videtur alia coelestium gloria, id est dignitas vel charitas; alia terrestrium, in suo statu.

Stella enim a stella differt claritate, magnitudine, velocitate. Alia claritas solis, alia lunae, etc. Sicut sol et luna ac stellae cum sint unius generis, merito tamen dissimiles erunt in gloria, sicut ipse manifestat, subdens: Sic erit et resurrectio mortuorum, quoniam cum multae sint mansiones in domo Patris, et pro diversitate meritorum erit retributio coelestium praemiorum: non quod alibi iste, alibi ille sit remunerandus, sed sicut sol et luna ac stellae omnes differentes a se claritate, in uno sunt coelo, ita differentes electi meritis, omnes uno coronabuntur in regno. Seminatur, id est sepelitur corpus in corruptione, [Col. 0600D] quia corrumpitur a vermibus, et scatet atque putrescit; surget in corruptione, quia postmodum nullo labore vel corruptione corrumpetur.

Seminatur in ignobilitate, id est sepelitur in ignominia; surget in gloria, id est in corruptione et in impassibilitate. Ignobilis dicitur, quasi sine nomine. Mortuum enim est sine nomine, quia jam non est homo, sed cadaver, quod a cadendo dicitur. Vel ignobilis, id est sine dignitatis nomine. Quid enim ignobilius carne mortua? vel quid iterum gloriosius in creaturis surgente ea et incorruptelam percipiente? Seminatur in infirmitate, qui a se non potest movere: quoniam immobile redditum est; surget in virtute, subaudis Dei, vel in virtute qua ultra non [Col. 0601A] possit mori, quia vivet virtute aeternitatis angelicae.

Seminatur corpus animale, quod anima habuit; surget corpus spiritale. Sicut animale corpus non est anima, sed corpus, ita et spiritale corpus, non spiritum debemus putare sed corpus. nam electorum corpora, ut ait Gregorius papa, in illa resurrectione erunt palpabilia per veritatem naturae, sicut Dominicum corpus fuit post resurrectionem: quia veram carnem habebunt, sed subtiliora erunt per effectum divinae potentiae. Non erunt spiritus ut palpari et videri non possint, sed in hoc erunt spiritalia; quia sicut spiritus, id est anima nostra non potest mori, non indiget cibo et potu, ita et illa immortalia erunt, nec indigebunt cibo aut potu, [Col. 0601B] ideoque dicit: Seminatur corpus, id est sepelitur; quia velut granum viriditate resurrectionis donabitur. Si est corpus animale modo in hac vita, est et spiritale, id est erit spiritale in alia vita, quod non poterit mori: sicut est jam in Christo; et erit ita spiritale corpus, ut supra diximus.

Factus est primus homo Adam in animam viventem. Hoc scriptum est in Genesi. Quod vero sequitur, novissimus Adam in spiritum vivificantem, hoc Apostolus addidit de suo. Adam factus est in animam viventem, id est animalis factus est, et corpus ejus animatum est, ita ut si peccaret, sicut et fecit, mori potuisset, ideoque mortalis exstitit. Novissimus Adam, id est Christus, in spiritum vivificantem fuit, quoniam spiritus, quem inclinato capite [Col. 0601C] emisit, in resurrectione corpus ejus vivificavit. Ergo animale corpus fuit in Adam, id est mortale: in Christo vero spiritale, quod per resurrectionem est glorificatum. Sed intuendum est quare Christus aut novissimus Adam aut secundus dicatur, cum multi inter Adam (de quo non est ambiguum quin primus sit) et inter Christum fuerint. Ad quod dicendum, quia videlicet in Adam peccatore, qui omnes peccatores genuit comprehenduntur omnes peccatores usque ad Christum. Christus autem sine peccato suos fideles in baptismate absque peccato facit esse, quoniam chirographum mortis penitus tollit. Itaque secundus vel novissimus Adam recte dicitur, non ordine sed facti imitatione; quoniam donec ad Christum per fidem ac baptismum transeas, ad primum [Col. 0601D] Adam pertines, deinceps vero ad secundum Adam, qui praevaricationes primi remittat. Nam et tu primus es Adam usquequo baptizeris: secundus, cum baptizaris.

Sed non prius quod spiritale est, sed quod animale est, deinde quod spiritale est, quoniam primus homo est mortalis, postmodum vero efficitur immortalis.

Primus homo, Adam, de terra terrenus; secundus homo, Christus, de coelo coelestis. Unde ipse ait: Nemo ascendit in coelum, nisi qui de coelo descendit, Filius hominis, qui est in coelo (Joan. III). Non ipse homo per se de coelo descendit, sed in divinitate tamen, cum qua una est persona. Coelestis autem ideo vocatur, quia coelestis fuit ejus incarnatio, nativitas, [Col. 0602A] resurrectio, et caetera talia quae ipse patravit, positus in mundo per praesentiam carnis: doctrina quoque ejus et miracula ejus coelestia fuerunt.

Qualis terrenus, Adam; tales et terreni, homines, id est mortales peccatores; et qualis coelestis Adam id est Christus, tales et coelestes, qui ad Christum pertinent, immortales videlicet, et sine peccato. Et hoc sunt modo in spe, in resurrectione autem erunt in re.

Sicut portavimus imaginem terreni hominis, id est peccatum et mortalitatem, portemus et imaginem coelestis, in fide et spe, in novitate vitae ambulantes, et spem resurrectionis habentes

Caro et sanguis regnum Dei non possidebunt. In Scripturis aliquando caro recipitur secundum naturam, [Col. 0602B] ut: Hoc nunc os ex ossibus meis, et caro de carne mea (Gen. II). Aliquando secundum corruptionem et mortalitatem sive fragilitatem, ut ibi: Recordatus est quia caro sunt (Psal. LXXVII), id est fragiles et miseri. Aliquando secundum culpam et praevaricationem. In hoc vero loco accipitur tam secundum corruptionem, quam secundum culpam, sicut Deus dicitur tentare electos, secundum illud: Tentat vos Dominus Deus vester. Et sicut dicitur, Deus neminem tentat, ita potest dici: Caro possidebit regnum Dei, et caro non possidebit regnum Dei. Igitur in electis regnum Dei possidebit caro et sanguis per veritatem naturae, et non possidebit caro regnum Dei per corruptionem et mortalitatem, quia immortales erunt et incorruptibiles; vel etiam, caro [Col. 0602C] et sanguis per culpam non possidebit, quia nulla erit ibi culpa vel praevaricatio. Itaque caro, id est mortalitas, et sanguis, id est corruptio, vel homo carnalibus desideriis deditus, regnum Dei non possidebit, et tamen caro et sanguis regnum Dei possidebunt in glorificata veritate naturae. Neque corruptio incorruptelam, sive incorruptibilem, possidebit, id est resurrectionem non possidebit corruptio aliqua, quia non erit jam in resuscitatis ad vitam mortalitas et corruptio.

Ecce mysterium vobis dico, id est secretum et occultum quod latet infideles, vel quod hactenus latuit vos. Nam mysterium Graecum est, quod Latine dicitur secretum et occultum. Omnes quidem resurgemus, id est boni et mali; sed non omnes immutabimur, [Col. 0602D] subaudis ad gloriam, id est non glorificabimur omnes. Illi enim non glorificabuntur, qui velut sol fulgebunt in regno Patris sui.

In momento. Momentum est minimum atque angustissimum tempus, vocatum a motu siderum et stellarum, per quod significatur brevissimum temporis spatium; est enim extremitas horae in brevibus intervallis cum aliquid sibi cedit atque succedit; in ictu oculi. Ictus oculi est quod palpebra icit, id est percutit oculum, vel (quod melius vult Augustinus) ne tanta mora fiat in judicio, ictus oculi intelligitur, quo solis splendore subito, ut vix cogitari possit, feritur oculus; in novissima tuba, id est in voce angelica, quoniam Dominus in jussu Dei Patris, et in [Col. 0603A] tuba, id est in praeconiis angelorum descendet de coelo. Non est enim intelligendum quod tubam corporalem accipiat angelus, vel ipse judex vocem emittat humanam, sed vox angelorum tuba appellatur propter magnitudinem, unde dicitur in Psalmo. Ascendit Deus in jubilationem, et Dominus in voce tubae (Psal. XLVI). Tuba igitur ibi intelligitur vox angelorum quae insonuit, dicens: Hic Jesus qui assumptus est a vobis in coelum, si veniet quemadmodum vidistis eum euntem in coelum. Vel in tuba dicit, id est in manifestatione, juxta illud: Cum facis eleemosynam, noli tuba canere ante te (Matth. VI), id est noli facere in manifestatione. Canet enim, subaudis angelus, tuba, sive cum tuba, id est insonabit vox angelica, et mortui resurgent incorrupti, [Col. 0603B] id est integri corpore, sine diminutione membrorum et immortales, et nos fideles immutabimur, subaudis in melius ad gloriam, quia aeternae vitae immortalitate glorificabimur.

Oportet enim corruptibile hoc, subaudis corpus, induere incorruptionem; id est, quia resurrectio in veritate futura est, oportet ut corruptio tollatur, et incorruptio detur.

Cum autem mortale hoc induerit immortalitatem, quasi tangendo et digito demonstrando corpus suum, hoc dicebat Apostolus. Hoc mortale dicit, quoniam non aliud quam quod deposuero, recipiam corpus. Tunc fiet sermo qui scriptus est, subaudis in Osee, secundum Septuaginta. Absorpta est mors in victoria, id est in gloria et virtute resurrectionis. Sicut parvissima [Col. 0603C] gutta aquae in ignem validum projecta absorbetur, ita ut non ultra videatur, sic mors absorbebitur et deglutietur in victoria et virtute resurrectionis, ut ultra jam non sentietur. Nam consumptio mortis gloria erit resurrectionis.

Ubi est, mors, victoria tua? Vox sanctorum resuscitatorum insultantium morti. Ubi est (inquiunt) victoria tua, o mors, qua genus humanum tibi subjecisti, qua etiam Filio Dei homini facto dominari voluisti; et est sensus: Ne glorieris ultra, quoniam nos jam resurreximus, qui tuam amaritudinem quandoque sensimus. Et quid tibi profuit, o mors maligna, quod gloriabaris? Ecce qui per te transierunt regnabunt in aeterna vita felices cum Christo qui te superavit. Ubi est, mors, stimulus tuus? Sic videntur [Col. 0603D] haec verba sonare, quasi de morte stimulus procedat. Sed quia iste stimulus peccatum est, datur intelligi quod mors de stimulo, id est de peccato processit. Nam primus homo, nisi peccasset, mori utique non posset. Peccavit, et ideo mortem animae et corporis incurrit. Nec vero dicitur morti: O mors, ubi est peccatum pro quo mundo damnabaris? sed ubi est stimulus tuus? Unde aperiens quid stimulum appellaverit, subdit: Stimulus autem mortis peccatum est. Id est stimulus qui mortem facit, peccatum est. Et recte peccatum stimulus appellatur: quoniam velut stimulus carnem, sic peccatum pungit et vulnerat animam et corpus. Virtus vero, id est fortitudo peccati lex, subaudis est: quia quodammodo [Col. 0604A] vires ministrat peccato lex accendendo hominem ad peccatum dum prohibet. Naturale namque est humanae fragilitati, ut omne quod plus prohibetur ardentius concupiscatur. Vel virtus peccati est lex: quia per legem quantumcunque sit unumquodque peccatum cognoscitur. Qui enim sine lege peccat, videtur ei, quasi impune peccet: cum autem ad legem transierit, si ultra peccaverit, quanta virtus peccati, id est quanta magnitudo peccati sit agnoscit.

Deo autem gratias, quae aedit nobis victoriam, subaudis mortis in spe, per Dominum nostrum Jesum Christum. Laudat Apostolus Deum Patrem e persona sanctorum, quod victoriam mortis et resurrectionis donum jam habent in spe.

[Col. 0604B] Itaque, fratres mei, fide dilecti; id est valde amabiles, stabiles, sive firmi, estote et immobiles ne moveamini a rectitudine fidei deceptione corruptorum: abundantes, sive crescentes in omni opere Domini semper, id est in praeceptis justitiae omni tempore proficite, etc.



CAPUT XVI.

De collectis autem quae fiunt in sanctos. Paulus et reliqui apostoli apud eos quos docebant, curam semper sanctorum gerebant, qui erant Hierosolymis, et suis substantiis exspoliati ab incredulis propter hoc quod reliquerant traditiones patrum, et crediderant in Crucifixum. Ideo praecipiebant apostoli, ut diebus Dominicis in unum confluentes unusquisque [Col. 0604C] quod sibi videretur daret ad opus illorum, et colligebantur sumptus per singulas ecclesias, ut postea collecti mitterentur eis. Sicut ordinavi in Ecclesiis Galatiae, id est apud Galatas, ita et vos facite: per unam sabbati unusquisque vestrum apud se reopant recondens quod ei bene placuerit, ut non cum venero, tunc collectae fiant. Unam sabbati appellat diem Dominicam, quia apud Judaeos una sabbati, vel una sabbatorum, vel prima sabbati vocabatur, qui nunc ob reverentiam Dominicae resurrectionis, Dominicus appellatur. In quo praecepit omnem plebem convenire ad ecclesiam, et congregare illos singulos prout voluerunt ad opus illorum qui erant Hierosolymis, et hoc apud se unumquemque reponere quasi in thesauro: ut, veniente Apostolo, haberent omnia [Col. 0604D] praeparata quae volebant mittere: quoniam quod paulatim colligitur, nec grave est, et invenitur multum. Ideo autem praecepit ad ecclesiam hoc deferre: quod volebat unusquisque dare, ut dum ille diceret: Hoc volo mittere sanctis qui sunt Hierosolymis de portione mea, alii istius bono exhortarentur ad eadem facienda. Et tamen ne a malis ministris deperirent illa dona, si apud ecclesiam ea dimitterent, praecepit ut secum referrent et tuto in loco deponerent, quoadusque ipse veniret.

Cum autem praesens fuero, quos probaveritis, id est quos idoneos judicaveritis, vel laudabiles ostenderitis; et est isto in loco media distinctio, ac postea mox subinferendum. Hos mittam per epistolas, subaudis [Col. 0605A] meas atque vestras laudatorias de vestra bona voluntate, vel commendatorias, quibus eos apud fideles in Hierusalem commendabo, ut suscipiantur cum pace.

Quod si dignum fuerit ut ego eam; id est si magna fuerit pecunia, ut ego possim cum honore illam ferre qui sum apostolus et episcopus, mecum ibunt. Nolo enim vos modo in transitu vidire, quoniam multa erant corrigenda in illis, quae in transitu non poterant corrigi, ideo hoc dicit: Permanebo autem Ephesi usque ad Pentecosten. Non de Pentecoste Judaeorum dicit ut putatur, sed Christianorum, quando Spiritus sanctus venit super multitudinem credentium.

Ostium enim mihi apertum est magnum et evidens; id est, multa corda hominum parata sunt ad credendum, [Col. 0605B] et jam manifesta sunt quia de illorum fide non dubitatur; et adversarii multi, subaudis qui mihi adversantur pro suis propinquis et amicis quos Christo conjunxi.

Si venerit ad vos Timotheus, qui hanc Epistolam vobis portabit, videte ut sine timore sit apud vos. Forsitan fuerat apud illos jam cum timore, quia pseudoapostoli excitabant persecutionem paganorum contra fideles. Opus enim Domini operatur sicut et ego, id est doctrinam et miraculorum virtutem ad salutem animarum vestrarum.

Ne quis ergo illum spernat, quia forsitan jam illum spreverant.

De Apollo autem fratre notum vobis facio, fratres. Hic episcopus Corinthiorum a Paulo fuerat ordinatus, [Col. 0605C] sed ut illi coeperunt dicere: Ego sum Pauli, ego Apollo, ego vero Cephae, cum non potuisset eos sedare, relictis illis abiit Ephesum ad apostolum Paulum; quem cum postea rogaret Apostolus, sicut hic dicitur, ut rediret Corinthum, noluit, quia incorreptos eos adhuc sciebat. Veniet autem, cum ei vacuum fuerit, id est cum vos emendatos esse audierit.

Vigilate. Vigilat, qui ad aspectum veri luminis, mentis oculos apertos tenet; vigilat, qui servat operando quod credit; state in fide, ne succumbatis decepti ab infidelibus, ut possitis audire cum Moyse: Tu autem hic sta mecum (Deut. V). Viriliter agite, nec molliter, neque muliebriter, sed firmiter pugnate contra diaboli tentamenta. Confortamini, subaudis [Col. 0605D] in Domino, non in vestris meritis, neque in vestra virtute.

Omnia vestra in charitate fiant, id est dilectione Dei et proximi, non duplici animo, neque causa inanis gloriae.

Nostis domum Stephanae et Fortunati. Stephana nobilis quaedam erat matrona, cujus familia facta erat Ecclesia, similiter et domus Fortunati. Quoniam [Col. 0606A] sunt primitiae Achaiae, quoniam primi crediderunt ex Achaeis, et ordinaverunt se ut ministrarent sanctis qui sunt Hierosolymis. Obsecro autem ut et vos subditi sitis ejusmodi, id est, imitatores sitis ministrantes sanctis; et omni cooperanti et laboranti, subaudis sitis sudditi sive imitatores.

Gaudeo autem in praesentia Stephanae et Fortunati et Achaici. Datur intelligi, quod hi tres, Stephana videlicet, Fortunatus, necnon et Achaicus, expleto omni ministerio suo apud sanctos Hierosolymis, venerunt ad Paulum antequam redissent Corinthum. Nam Corinthii erant genere, in quorum praesentia laetatus est Apostolus. Quoniam id quod vobis deerat, ipsi suppleverunt, ubi datur intelligi quod ministraverunt Apostolo ex sua substantia, quod alii [Col. 0606B] Corinthii quibus haec scribebat non egerant, unde ait, Quod vobis deerat, ipsi suppleverunt, videlicet ministrando mihi.

Refecerunt enim et meum spiritum utique fame, siti, et laboribus fatigatum; et vestrum, qui laetati estis audientes, quod mihi ministrarent vice omnium vestrum. Cognoscite ergo qui ejusmodi sunt; id est, diligite et notate atque imitamini tales viros: vel cognoscite, id est subditi estote illis cum humilitate, qui talia agunt.

Salutant vos Ecclesiae omnes Asiae, id est, salutem vobis optant; quasi dicat: Has Ecclesias imitari debetis, quae mihi et sanctis qui sunt in Hierusalem, ministrant de suis substantiis.

Salutant vos fratres omnes. Hic tangit omnes adjutores [Col. 0606C] suos; salutate invicem in osculo sancto, id est casto et vero.

Salutatio mea manu Pauli. Alius hanc Epistolam scripserat, sicut et alias: sed ipse Apostolus propria manu in fine hoc addidit

Si quis non amat Dominum Jesum sit anathema. Anathema Graeco sermone dicitur perditus vel condemnatus, id est alienus et separatus a Deo. Et subinfert maranatha, quod magis est Syrum quam Hebraeum, tametsi ex confinio utrarumque linguarum, aliquid et Hebraeum sonet. Interpretatur autem: Dominus noster venit; ut sit sensus: Anathema, id est perditio, eis in adventu Domini qui eum non amant, aut venisse aut venturum esse non credunt.

[Col. 0606D] Gratia Domini nostri Jesu Christi vobiscum; id est fides, remissio peccatorum, et cuncta Dei dona quae gratis dantur fidelibus.

Charitas mea cum omnibus vobis; id est, ea dilectione qua vos diligo, diligite vos invicem, et ea charitate qua Deum diligo, diligatis eum. Amen, id est, fiat quod opto; vel, vera sint omnia superius a me dicta.



IN EPISTOLAM II AD CORINTHIOS.
[Col. 0605]


ARGUMENTUM.
[Col. 0605D]

Apostolo recedente a Corinthiis, cum audisset [Col. 0606D] eos seductos esse a pseudoapostolis, discordias quoque habere, scripsit eis priorem Epistolam in qua [Col. 0607A] fortiter redarguit illos qui dissensiones inter fratres seminabant, et eos qui cum illo societatem habebant, necnon et illum qui uxorem patris acceperat, quem praecipit ejici a consortio omnium, tradens illum Satanae ad cruciandum; in qua tradidit eis mysterium corporis et sanguinis Domini, et quod deberent illud sumere, et quod deberent viri et mulieres in ecclesia stare. De resurrectione quoque instituit illos, et de multis aliis rebus. Postquam vero cognovit eos poenitentiam egisse de suis erroribus, illum quoque a suo consortio exclusisse qui incestum patraverat, uxorem patris accipiens, scripsit eis a Troade hanc Epistolam laudatoriam et consolatoriam, in qua dicit illos misericordiam invenisse et revocat illum miserrimum, quem antea tradiderat [Col. 0607B] Satanae, reconcilians illum Ecclesiae, hortaturque illos semper proficere ad meliora.



CAPUT PRIMUM.

Paulus apostolus Jesu Christi. Et hoc jam satis in superioribus dictum est. Per voluntatem Dei. Patris et totius Trinitatis, quoniam sicut una substantia Trinitatis est et indivisa majestas, ita et inseparabilis voluntas. Et Timotheus, frater in fide, sive socius in praedicatione, non tamen aequalis in dignitate. Ecclesiae Dei quae est Corinthi. Forsitan non habebant adhuc praelatum episcopum, ideo omni Ecclesiae dirigit.

Benedictus Deus, subaudis Pater Creator omnium rerum, qui est Pater Domini nostri Jesu Christi, tam [Col. 0607C] secundum divinitatem, quam secundum humanitatem. Aliter: Benedictus Deus Filius, qui erat in principio Verbum apud Patrem, qui est Pater Domini nostri Jesu Christi, id est hominis a se assumpti. Totius enim Trinitatis opere creatus est ille homo. Tamen considerandum quia dividimus personas, sed non distinguimus substantias. A benedictionibus et laudibus inchoavit Apostolus more patriarcharum, sanctorumque Patrum: quod ubi invenitur, ea quae sequuntur prospere succedunt. Pater misericordiarum, subaudis sit benedictus qui secundum multitudinem errorum et criminum vestrorum, largitus est vobis poenitentiam agentibus multiplices misericordias, indulgendo vobis commissa scelera, et Deus totius consolationis, subaudis [Col. 0607D] sit benedictus. Recte Deus totius consolationis appellatur, quia quicunque consolari merentur ab illo, et per illum consolantur. Ut possimus et ipsi consolari eos qui in omni pressura sunt. Ideo consolatur nos Apostolus, liberando de afflictionibus persecutorum, ut nos iterum nostro verbo et exemplo consolemur illos qui in omni pressura et angustia sunt. Et quomodo? Per exhortationem qua exhortamur, id est docemur, liberandi, et ipsi a Deo. Exhortatio species est doctrinae. Verbi gratia: Cum aut verbo simplici, aut exemplo suo vel aliorum consolamur aliquem ne desperet de salute, sed sit securus de venia.

Nolo vos ignorare, fratres, de tribulatione nostra [Col. 0608A] quae facta est in Asia. Si dividimus mundum per tres partes, invenimus medietatem totius mundi esse Asiam, aliam vero medietatem tenere inter Europam et Africam. Si vero quadripartite illum diviserimus, erunt partes ejus Europa et Africa: Asia major, et Asia minor, in qua multas tribulationes protulit Apostolus; dicta est autem generaliter omnis Asia, Asia major, et Asia minor, a muliere quadam quae totius regni orientis imperium tenuit, quod a suo nomine vocavit Asiam. Ab Indico mari usque ad Britannicum omnes illae insulae, Asianae vocantur. Ut ergo Corinthii qui persecutionem sustinebant ab infidelibus, non deficerent, dat eis Apostolus semetipsum in exemplum, dicens: Nolo ut ignoretis tribulationes quas nos sustinemus, ut nostro exemplo [Col. 0608B] roboremini. Quid enim mirum si discipuli verberantur cum magistri decollentur, crucifigantur, et lapidentur? Quam supra modum gravati sumus et supra virtutem. Cum idem Apostolus in Epistola prima dicat: Fidelis Deus qui non patietur vos tentari supra id quod potestis, quaerendum est quare hic dicat supra modum se esse gravatum? Ad quod dicendum, quia licet supra modum sint gravati, id est ultra humanum modum, et ultra quam humana fragilitas sua virtute potest sufferre, non tamen ultra divinam virtutem, quae eis tolerantiam sustinendi et virtutem, superandi tribuit, ita, inquit, sumus gravati, ut taederet nos etiam vivere. Taedium est anxietas animi: aliquando pro aggravatione ponitur, aliquando pro odio, ut hic. Intantum (inquiens) sumus [Col. 0608C] gravati pressuris, ut odio haberemus vitam praesentem, et vellemus potius mori quam vivere; sed ipsi in nobismetipsis responsum mortis habuimus ut non simus fidentes in nobis, sed in Deo qui suscitat mortuos. Quod potest mors loqui et responsum dare? Nos inquit, ipsi habuimus in nobisipsis responsum mortis, id est ipsa mors et tribulatio atque angustia dicebat nobis in corde, dum cruciaremur: Nolite confidere in vobis, sed in Deo quoniam non potestis vestra virtute aut aliorum hominum vincere hos cruciatus. Ponite in Deo fiduciam et spem vestram, et ipse qui suscitat mortuos, poterit utique vos eruere: sic enim videbatur illis quasi de mortuis ad vitam revocarentur. Adjuvantibus vobis in oratione pro nobis, subaudis facta, ut eripiamur et nos de angustiis [Col. 0608D] hujus mundi, ut ex multarum personis facierum ejus quae in nobis est donationis, per multos gratiae agantur pro nobis. Ecce confusa sententia. Imperitus enim fuit Apostolus sermone, sed non scientia, sicut ipse de seipso dicit. Istius versiculi ista est constructio: Ideo per vestras orationes liberabit et eruet a pressuris persecutorum ut ex multis personis facierum, id est hominum, agantur Deo gratiae pro nobis per multos homines ejus donationis quae donatio in nobis est; sensus autem iste est: Idcirco Deus nos liberabit per vestras orationes, ut cum nos fuerimus liberati, referantur ei gratiae a multis hominibus, quibus profuimus et prosumus, atque prodesse possumus, quod vos exaudierit pro nobis liberando nos [Col. 0609A] Quod enim dicit multarum facierum, hoc est, quod dicit ex personis. Donationis autem ejus dicit gratiam qua illi liberati sunt.

Nam gloria nostra, id est honor et magnificentia nostra, haec est; Quae? testimonium conscientiae nostrae, quia conscientia nostra, id est mens nostra perhibet nobis testimonium quod recte credimus, bene docemus, sancte vivimus, et quod in simplicitate cordis et sinceritate Dei, id est in veritate, et non duplici animo, neque in sapientia carnali, conversati sumus in hoc mundo, sed in gratia Dei, id est in sapientia quae gratia a Deo nobis data est. Pseudoapostoli conversabantur duplici corde, quia aliter docebant atque aliter vivebant. Vel quia potius pro lucris temporalibus praedicationi insistebant, [Col. 0609B] quam pro amore Dei et salute aliorum. Philosophi quoque praedicabant in carnali sapientia, id est philosophice, et fucato sermone, volentes apparere sapientes: vel in hoc, quia Christum negabant passum, mortuum, atque a mortuis resurrexisse; abundantius autem ad vos, in simplicitate conversatus sum: quia cum ab aliis ecclesiis aliquid accepissem, a vobis nihil accepi, ne occasionem falsis apostolis darem accipiendi munera, et ut vos liberius reprehendere possem.

Non enim alia scribimus vobis modo quam quae legistis in priori Epistola, et cognovistis, in vita mea atque praedicatione, quod usque in finem vitae nostrae, vel die judicii, cognoscetis quae scripsimus, et quae praedicavimus vobis; sicut et cognovistis nos ex parte, [Col. 0609C] non per omnia, quoniam non omnia potuimus vobis ministrare et manifestare quae intelligebamus de Deo, quia adhuc parvuli eratis sensu; gloria vestra sumus, quia vos gloriari potestis, quod sanctos et veridicos praedicatores habetis, sicut et vos gloria nostra eritis in die Domini, id est in die judicii, quando coronam aeternae remunerationis pro vobis recipiemus.

Et hac confidentia, sive spe, securus de vobis, volui prius venire ad vos, quando priorem Epistolam direxi vobis, ut secundam gratiam haberetis. Habuistis unam gratiam, quando primum ad vos veni, dum cito venistis ad fidem; et debui iterum venire ut vos castigarem et corriperem, ut et vosmetipsos emendantes, haberetis secundum gratiam. Sed ideo [Col. 0609D] non veni, quia timui, si venirem, quod non possem vos ita corripere per meam praesentiam, ne forte impatientes essetis, sicut verbis per epistolas levius admonendo.

Cum ergo hoc voluissem, id est cum ad vos venire voluissem, dum non veni, nunquid levitate usus sum? Levitate dicitur uti, qui quod permittit verbis, non explet operibus. Et Apostolus tunc levitate usus esset, si promitteret se venire, et promissum suum non expleret. Sed dum non promisit, quamvis vellet, non tamen usus est levitate. Aut quae cogito, secundum carnem cogito? id est carnaliter et humane. Secundum carnem cogitat, qui pro amicitiis et honoribus principum et pro lucris temporalibus quae sperat [Col. 0610A] accipere a divitibus et principibus, quod promitit alicui, implere differt, non servans suum promissum, ut sit apud me est et non? id est, ut promittam me venire, et non veniam: et videar veritatem loqui, et mentiar? Minime.

Fidelis autem Deus, id est verax est, quia quidquid promittit, opere implet; et ipse qui est verax, ipse cognovit, quia sermo noster qui fuit apud nos, quando vobis praedicavimus, vel qui fit modo de meo adventu ad vos, non est in illo, subaudis sermone est et non, id est veritas et mendacium, aut mutabilitas aliqua, ut verum viderer loqui, et non esset verum; sed est in illo sermone; est, hoc est: veritas ibi est; quia in veritate locutus sum; quasi diceret: Idcirco aura mendacii non moveor, quia lenitatis [Col. 0610B] vitio non succumbo.

Dei enim Filius est, subaudis Jesus Christus, qui in vobis praedicatus est per me, et Sylvanum, et Timotheum. Sylvanus ipse est Sylas et Syleas, sicut Lucius ipse est Lucas. Quare ergo ponitur Sylvanus ante Timotheum? Quia ante electus est ad fidem, et conjunctus ad praedicationis officium a Paulo apostolo quam Timotheus. ideo, inquit, quia Jesus Christus Filius Dei est, non fuit in illo, id est in Christo, est et non, id est mutabilitas aliqua, aut veritas cum mendacio; sed est, id est veritas, in illo fuit; sicut ipse dixit: Ego sum veritas (Joan. XIV).

Quotquot enim promissiones Dei, Patris sunt factae per prophetas de nativitate Christi, passione, morte, [Col. 0610C] resurrectione atque ascensione ejus, de salute quoque gentium, in illo est, id est, in Christo adimpletae sunt veraciter, qui semper esse habet, et in illo est veritas promissionum. Unde ipse dicit pendens in cruce: Consummatum est (Joan. XIX), id est, completa sunt omnia quae de me praedicta erant. Ideo et per ipsum Amen Deo ad gloriam nostram. Ideo quia in Christo adimpletae sunt veraciter illae promissiones per ipsum, id est per Christum, amen, id est Deo Patri veritas tribuenda est ad gloriam nostram, quia sumus ejus apostoli et ministri. Alii addiderunt ante amen, dicimus amen, quod non videtur de textu, sed de glossa. Quomodo autem ad gloriam ipsarum tribuenda est veritas per Christum Deo Patri? Quia quod Christus in se complevit, et ipse [Col. 0610D] praedicavit, et apostolis tradidit, et illis praedicantibus Deus Pater miracula faciendo, ostendebat verum esse quod ipse promiserat, et quod illi praedicabant, et in hoc gloria erat illorum.

Qui autem confirmat nos Judaeos in Christo vobiscum; id est in fide Christi et conjungit in uno lapide angulari duos populos, et qui unxit nos, gratia Spiritus sancti, id est qui dedit nobis remissionem peccatorum per gratiam Spiritus sancti, Deus, subaudis est verus. In Veteri Testamento sacerdotes et reges ungebantur oleo visibili. In Novo autem omnes fideles unguntur non tantum oleo visibili quantum invisibili gratia videlicet sancti Spiritus in baptismate; et per manus impositionem, fiuntque reges [Col. 0611A] animarum, et sacerdotes populorum, ut sanctificent eos, juxta quod Petrus dicit: Vos autem genus electum, regale sacerdotium, gens sancta (I Petr. II), qui et signavit nos, id est qui assignavit nos, dando signum suum nobis. Dum enim dixit Christus: Sicut me misit Pater, et ego mitto vos (Joan. VI), signum suum in eis posuit, et dedit pignus spiritus in cordibus nostris. Pignus est proprie quod propter rem creditam datur, ut dum illa reddita fuerit, istud recipiatur. Sed hic Apostolus potius pro arrha posuit, quae Deo datur, ut certus sit de promisso, et quod minus deest, compleatur. Nos ergo arrham sive pignus accepimus, gratiam videlicet sancti Spiritus in baptismate, ut securitatem et certitudinem de promissione aeternae patriae habeamus. Testem Deum invoco [Col. 0611B] in animam meam, id est, si mentiar, illum invoco contra animam meam, quod parcens vobis non veni ultra Corinthum, id est, ne vobis oneri essem, et vos contristarem meo adventu, peperci vobis ne venirem Corinthum, ultra, id est postquam a vobis recessi. Non quasi dominamur fidei vestrae, sicut imperatores, quia unius fidei jam sumus vos et nos, sed adjutores sumus gaudii vestri, id est gaudemus in fide bonisque operibus. Nam fide statis, et idcirco non dominamur vobis. Sic debent praelati agere; quos vident concordare sibi in bona conversatione non debent se illis praeferre, sed coaequare. Quos autem a via rectitudinis vident deviare, in illos debent auctoritatem et potentiam suae praepositurae ostendere, quod utrumque Petrus ostendit [Col. 0611C] in Cornelio et Anania, humilians se erga Cornelium: et solo verbo Ananiam cum uxore perdens.



CAPUT II.

Si enim ego vos contristo, et quis est qui me laetificet, nisi ille qui contristatur ex me? id est, si ego contristo aliquem vestrum fortiter redarguendo, et acriter corripiendo, quis est qui me laetificet, nisi ille qui contristatur per meam admonitionem de reatu suo promovendo ad poenitentiam? Dum enim ille contristatur de peccato suo, et agit poenitentiam, tunc me laetificat. Sic unusquisque praedicator et praelatus, quo amplius videt contristari subjectos de reatu suo, et lugere poenitentiam agendo, eo amplius laetificatur certus de salute illorum.

[Col. 0611D] Ne tristitiam super tristitiam habeam. Modo quidem audiens vos variis erroribus implicatos, habeo tristitiam, sed si venero ad vos et incorreptos vos invenero, tunc habeo tristitiam super tristitiam, ideoque vos moneo ut corrigatis.

Nam ex multa tribulatione et angustia cordis, quod unum est, scripsi vobis priorem epistolam per multas lacrymas, id est, pene quot syllabas dictabam vel scribebam, quasi tot lacrymas fundebam. Audiens Apostolus quosdam Corinthiorum ad pristina vitia redisse, et ad fornicationem, et poenitentiam non egisse, insuper quemdam illorum accepisse uxorem patris, nimiam tristitiam habuit, et multum deflebat eos. Unde et priorem epistolam eis misit in qua redarguit [Col. 0612A] eos fortiter, et praecepit illum qui incestum patraverat, a consortio omnium excludere. Cujus verbis illi obedientes fuerunt, egeruntque poenitentiam, et illum a se sequestraverunt. Quod ut Apostolus agnovit, valde laetatus est, reducit tamen eis ad memoriam qualiter eos deflebat, et alloquitur illos adhuc, inquiens: non ut contristemini, subaudis haec scribo modo, qui poenitentiam habuistis, sed ut sciatis quam charitatem habeam abundantius in vobis, subaudis postquam audivi vos poenitentiam egisse.

Si quis autem contristavit me, subaudis sive ille qui uxorem patris accepit, seu illi qui ad vitia pristina redierunt, non me contristavit, subaudis solum, sed ex parte, subaudis contristavit vos, qui condoluistis [Col. 0612B] super illorum reatibus, et qui mihi estis in charitate uniti. Sequitur: ut non onerem omnes vos. Onerare est onus et pondus aliquod imponere. Sensus iste est: Non reprehendi ideo delinquentes, neque excommunicavi in priori epistola, ut vos onerarem ea correptione, qui perfecte conversamini, neque etiam ideo recito talia, ut vos onerem modo excommunicando et redarguendo, sed ut illi corrigerentur qui a via rectitudinis deviaverunt.

Sufficit illi, fornicatori, qui ejusmodi est, videlicet qui uxorem patris accepit, objurgatio haec, id est correptio et redargutio, quae fit a pluribus, id est, sufficit illi ad poenitentiam correptio et objurgatio generalis, et quod a consortio omnium vestrum exclusus est. Nam in priori epistola praecepit illum [Col. 0612C] ejici a societate fidelium, inquiens: Expurgate vetus fermentum (I Cor. I), illum peccatorem qui uxorem patris accepit, expellite et ejicite a vestro consortio; et ne in desperationem delaberetur si semper exclusus esset a societate fidelium, reconciliat illum hoc modo cognoscens illum esse purgatum: diabolo etenim suggerente peccavit, et eo flagellante purgatus est, quando traditus est potestati illius. Ita ut econtrario magis donetis, id est, tunc sufficiet ei objurgatio quae facta est illi ab omnibus vobis, si econtrario indulgeatis ei quod deliquit, et consolemini eum, ne forte, subaudis exclusus a vobis, abundantiori tristitia absorbeatur qui ejusmodi est, id est, ne forte in desperationem cadens suffocet se laqueo vel tradat se voluptatibus hujus saeculi, dicens intra se: [Col. 0612D] Jam quia a societate fidelium in praesenti et in futuro ero exclusus, inseram me omnibus delectationibus et voluptatibus. Indulgete ei, et consolamini eum, ne desperet de venia et salute

Propter quod, subaudis ne forte absorbeatur a nimia tristitia, et labatur in desperationem, obsecro vos, o Corinthii, ut confirmetis in illum charitatem, recipiendo illum in vestram societatem et communionem.

Ideo enim et scripsi vobis, subaudis ista de receptione illius fratris, ut cognoscam experimentum vestrum, id est, ut probem an in omnibus obedientes sitis, quae vobis praecepero. Jam superius obedientes illi fuerant, quando illum a suo collegio expulerunt, [Col. 0613A] et quando praecepit ut viri non velato capite starent in ecclesia, mulieres velato, et volebat adhuc probare obedientiam illorum in hoc, ut revocarent ejectum.

Cui autem aliquid donastis et ego. Paulo apostolo morante apud eos, cuidam peccanti dimiserunt quod deliquerat, et ipse Apostolus ne videretur ab illorum unione sejungi, indulsit etiam ipse illi. Unde dicit modo: Cui autem donastis, sive indulsistis, quando apud vos eram, et ego similiter donavi et indulsi. Consuetudo est dicendi, donavit mihi peccatum, id est indulsit. Volens ergo Apostolus provocare illos ad reconciliationem ejecti, et ut ei dimitterent, vult ostendere ut sicut ipse indulsit peccanti quando illi dimiserunt, sic et illi indulgeant dum [Col. 0613B] ipse indulget. Quapropter subdit: Nam et ego quod donavi, sive indulsi illi, si quid donavi propter vos, qui volebatis ei dimittere, indulsi et ego in persona Christi, hoc est vice Christi, qui nobis apostolis dedit potestatem ligandi et solvendi. Non leviter dabat indulgentiam Apostolus delinquentibus, nisi illi quem videbat a Christo esse solutum, cujus poenitentia accepta erat Deo. Ut non circumveniamur, id est decipiamur, a Satana. Ideo, inquit, praecipio vobis ut indulgeatis fratri peccanti, sicut et ego indulgeo, ne decipiamur a Satana qui desiderat discordias generare. Plerumque dum unus vult misericordiam exhiberi fratri peccanti, dimittendo ei quod deliquit et reconciliare conventui fidelium, alius diabolo suadente non vult indulgere permanens in duritia sui [Col. 0613C] cordis. Unde saepe solent oriri discordiae et rixae inter illos qui dissident et discordant in judicio. Non enim ignoramus cogitationes ejus, id est, astutias, dolos et fraudes diaboli non ignoramus, sed scimus.

Cum venissem autem Troadem. Troas civitas est Graecorum, quae Troja olim vocata est; et ponitur improprie: Phrygia enim provincia est Graecorum. Troja regio est in ipsa Phrygia; civitas vero appellata est Ilium, sicut in Virgilio habetur: Ceciditque superbum Ilium. Plerumque ponitur nomen regionis pro civitate, et appelatur Troja. Propter Evangelium Christi, id est ad praedicandum Evangelium Christi, et ostium mihi apertum esset in Domino, id est, multa corda hominum parata per Dominum ad credendum, non habui requiem in spiritu meo, id est in animo [Col. 0613D] meo, eo quod non invenerim Titium, fratrem meum, sed valefaciens eis, id est, salutans eos, profectus sum in Macedoniam provinciam aliam Graecorum. Dicit beatus Hieronymus: Quia non invenit fistulam suam Apostolus, id est Titum interpretem suum, ideo recessit. Sed quaestio est in hoc loco: Si Apostolus omnium gentium linguis poterat loqui, sicut ipse dicit in priori epistola: Gratias ago Deo quod omnium vestrum linguis loquor (I Cor. XIV), quare recesserit a Troade quod scilicet Titus abesset, maxime cum multa corda essent parata illi ad credendum? Quae hoc modo solvitur, quia dum venisset Troadem, licet multa corda invenisset parata ad credendum, invenit tamen multos adversarios et [Col. 0614A] contradictores, philosophos videlicet, magos, et alios plurimos, nec poterat ipse solus utrumque agere, et philosophis resistere, et volentibus credere verbum salutis praedicare. Si autem Titum invenisset ibi sicuti sperabat, ipse utique resisteret adversariis, et Titus praedicaret simplicioribus qui desiderabant credere. Apparuit quoque ei in eodem loco vir Macedo, dicens: Transiens in Macedoniam adjuva nos (Act. XVI), qui a doctoribus angelus bonus ejusdem gentis praepositus fuisse creditur.

Deo autem, subaudis Patri, gratias referimus, qui semper triumphat nos, id est, qui facit nos semper triumphare, et victoriam habere, in Christo Jesu, id est, per Christum Jesum infidelitatem destruendo, et fidem in cordibus credentium plantando, et infidelibus [Col. 0614B] efficiens fideles, et odorem notitiae suae manifestat per nos in omni loco, tam in Judaeis quam in gentibus. Odorem in hoc loco appellat cognitionem sanctae Trinitatis. Aromata igitur et unguenta cum alibi sint, alibi odorem reddunt, sic apostolis praedicantibus fidem sanctae Trinitatis, et notitia divinitatis omnipotentis Dei, cum ipsa divinitas non videretur, utpote quae invisibilis est, dum per praedicationem apostolorum recipiebant fidem ejus, odorem quodammodo et cognitionem divinitatis illius percipiebant: quia Christi bonus odor sumus Deo in his qui pereunt, et in his qui salvi fiunt. Legimus in Genesi, quod Noe offerente sacrificium post diluvii cessationem, odoratus est Dominus odorem suavitatis intantum ut benediceret illi et filiis ejus. Non debemus [Col. 0614C] ergo pueriliter intelligere quod Deus, qui spiritus est, in odore et fumo carnium delectetur: sed intentionem illius boni viri sancta appellat Scriptura odorem suavitatis, qua delectatus est Deus. Similiter in hoc loco intelligendum studium et bonam voluntatem intentionemque odorem appellatum. Christi, inquit, bonus odor sumus Deo, id est, in Christum credentes, et a Christo educti, praedicando mysterium incarnationis ejus, passionis, resurrectionis, ascensionis, mysterium quoque sanctae Trinitatis; bonus odor sumus illius, quia bonam famam ejus ac totius Trinitatis gloriam praedicamus, Deo subaudis Patri placentes, talia faciendo. Et notandum quod subjungat: In his, inquit, qui salvi fiunt nostra praedicatione, et in his qui pereunt bonus odor sumus [Col. 0614D] Christi, Deo Patri placentes; quia sicut placet Deo nostrum bonum studium, quod impendimus his qui salvantur, sic placet etiam illud quod impendimus his qui pereunt, quoniam nostra voluntas talis est, ut vellemus omnes (si possemus) salvare: ideoque delectatur odore nostrae intentionis. Sive ergo in his qui salvantur, sive in his qui pereunt, bonus odor erant apostoli Deo Patri placentes, quia sinceriter et sine adulatione praedicabant.

Aliis quidem sumus odor mortis in mortem, illis videlicet quibus praedicamus, si contemnunt credere: aliis autem odor vitae in vitam, illis qui audiunt et credunt. Cum una esset praedicatio apostolorum, quam impendebant omnibus et volentibus credere, [Col. 0615A] et non volentibus, quibusdam erat ipsa praedicatio gustus et odor mortis ad mortem aeternam, potius quam ad praesentem, quam habemus communiter cum animalibus et pecoribus, quia aeternaliter inde damnabantur, quod nolebant obedire verbis Evangelii; quibusdam autem erat odor et gustus vitae ad vitam aeternam percipiendam, qui per illam salvabantur. Sicut enim credentes per illam salvi fiebant, ita increduli damnabantur, quia inexcusabiles erant. Et ad haec, subaudis discernenda, quis tam idoneus et aptus praedicator est, ut possit discernere qui sint ejus praedicatione salvandi atque damnandi? Nullus. Ideoque omnibus impendendus est sermo praedicationis.

Non enim sumus nos apostoli sicut plurimi adulterantes [Col. 0615B] verbum Dei. Hic percutit pseudoapostolos. Sicut enim adulter non causa amoris filiorum adulterat alterius uxorem, sed causa suae libidinis explendae, ita falsi apostoli adulterabant verbum Dei, quia non ideo praedicabant ut filios spiritales Deo acquirerent, quia falso praedicabant, neque pro remuneratione coelestis patriae, sed pro lucris temporalibus, et favoribus humanis. In hoc etiam adulterabant verbum Dei, quia non recte neque veraciter illud docebant, dicentes Christum non esse mortuum, neque a mortuis surrexisse. Apostoli autem non adulterabant, quia spiritales filios Deo acquirere desiderabant, et non pro lucris temporalibus, sed pro praemio aeternae beatitudinis praedicationi insistentes, neque pro favore et laude humana rectissime praedicantes, [Col. 0615C] sicut idem Apostolus subdit, sed ex sinceritate, inquit, praedicamus, id est ex puritate et veritate; sed sicut ex Deo, id est ex Spiritu sancto accepimus, ita praedicamus quia unius substantiae existens cum Patre et Filio unus est Deus, coram Deo subaudis loquimur, id est, sic praedicamus quasi in praesentia Dei semper simus positi, et ipse sit noster adjutor. Revera enim ipse ubique praesens adest. In Christo Jesu loquimur, id est ad honorem et gloriam Christi Jesu.



CAPUT III.

Incipimus iterum nosmetipsos commendare? Id est laudare. Nunquid non se et alios jam laudavit paulo superius? Fecit utique et superius, et iterum isto in loco atque in sequentibus. Sed cum sapientia [Col. 0615D] dicat per Salomonem: Laudet te alienus, et non os tuum (Prov. XXVII), quare se laudabit Apostolus? Nimirum idcirco ut Corinthios ab amore pseudoapostolorum retraheret ad suum amorem, aliorumque veridicorum apostolorum. Aut nunquid egemus sicut quidam commendatitiis epistolis? Id est laudatitiis, quae ab aliis gentibus et Ecclesiis, ad vos mittantur, aut a vobis ad alias, quae vobis testimonium laudis et sanctitatis perhibeant, sicut quidam, subaudis faciunt, pseudo videlicet apostoli et Judaei, qui accipiunt a scribis et Pharisaeis pontificibusque Judaeorum epistolas laudatitias, ut pro sanctis et religiosis a Praedicatoribus habeantur? Non indigemus vestra laude, neque epistolis laudatitiis quae [Col. 0616A] nobis testimonium laudis perhibeant. Exponit ergo causam quare non indigeat, inquiens:

Epistola nostra vos estis, scripta in cordibus nostris. Epistola signum est salutis, quia salutem mittentis continet, et de illius salute loquitur, cui mittitur. Epistola, inquit, nostra vos estis, Corinthii, scripta in cordibus nostris, quia de vestra salute die noctuque meditamur et cogitamus, et ipsa intentio nostri cordis perhibet vobis testimonium laudis, quae epistola, scitur et legitur ab omnibus hominibus, id est ab omnibus hominibus scitur et legitur, non oculis corporeis, sed mente intelligitur illa epistola, id est, hoc quod de vestra salute semper cogitamus.

Manifestati quoniam epistola estis Christi. Ex superioribus [Col. 0616B] pendent: Vos qui estis Epistola nostra scripta in cordibus, vos estis manifestati aliis quod nostra praedicatione ad fidem venistis, quoniam epistola estis Christi. Ministrata a nobis, et scripta, non atramento, sed spiritu Dei vivi. Illud quod atramento scribitur oblitterari sive deleri potest, fides autem quae a Spiritu sancto scribitur, qui semper vivit, aeterna est, quia sicut ille Spiritus aeternus est, ita illa fides aeterna est. Manifestati estis, inquit, quod nostra praedicatione credidistis, quoniam epistola estis Christi, id est fidem illius habetis, a quo dicimini Christiani: quae fides a nobis est ministrata, quia fides ex auditu est (Rom. X), et a Spiritu sancto est scripta in cordibus vestris, quia aliis datur fides in eodem spiritu. Non [Col. 0616C] est scripta illa fides in tabulis lapideis sicut lex Moysi, sed in tabulis cordis carnalibus. Praevidens omnipotens Deus duritiam cordis Judaeorum, eamdem legem quam eis dabat, in lapide scripsit, ut per lapidem duritia cordis illorum designaretur. Per tabulas ergo lapideas debemus intelligere dura corda hominum et insensibilia, in quibus non scribitur fides Christi, quia nulla praedicatione, nullis terroribus emolliri possunt. Per hoc vero quod dicit: Sed in tabulis cordis carnalibus, debemus intelligere cor molle et sensibile, quod sentit et flectitur ad mollitiem, et intelligit quod dicitur, recipit et continet, in quibus scribitur epistola Christi, id est fides in Spiritu sancto.

Fiduciam autem talem habemus per Christum [Col. 0616D] ad Deum. In hac lectione vult Apostolus differentiam et distantiam facere inter Moysen legislatorem et Christum datorem Evangelii, inter legem et Evangelium, inter doctores legis et Evangelii: et ostendit quia quanta distantia est inter Moysen et Christum, tanta distantia est inter legem et Evangelium, et inter doctores legis et Evangelii; demonstrat quoque quia nihil sumus, nisi Domini misericordia et gratia regamur. Fiduciam, inquit, id est audaciam et fidem talem habemus per Christum Dominum nostrum, cujus passione redempti et reconciliati sumus ad Deum, id est apud Deum Patrem, qualem ego dicturus et scripturus sum in sequentibus.

[Col. 0617A] Non quod sufficientes simus cogitare aliquid a nobis, quasi ex nobis, sed sufficientia nostra ex Deo est. Hic destruit omnem confidentiam liberi arbitrii, per quod multi putant se posse bonum aliquod agere sine gratia Dei; et idcirco ista omnia ait, ut ostendat nihil boni sua virtute et prudentia cogitare aut facere. Dicit ergo: Non habemus talem fiduciam vel audaciam, quod simus sufficientes, id est, quod possimus cogitare a nobis aliquid boni de vestra salute vel nostra, quasi ex nobis aliquid boni vobis futurum sit sine gratia Dei, sed sufficientia ex abundantia nostra ex Deo est, qui dat velle posse, id est, non solum non valemus bonum aliquod perficere sine Dei misericordia et gratia praecedente et subsequente sed nec cogitare. Dei enim gratia nos praevenit, ut [Col. 0617B] velimus, et ipsa nos subsequitur, ut possimus. Unde exorabat Psalmista dicens: Misericordia ejus praeveniet me (Psal. LVIII), et Misericordia tua subsequetur me (Psal. XXII). Si enim non valemus cogitare, quomodo poterimus perficere?

Qui, subaudis Deus, fecit nos idoneos, id est aptos et congruos, ministros Novi Testamenti, non littera, sed spiritu, id est, non fecit nos ministros in littera legis, ut praedicaremus circumcisionem carnaliter observandam, aut sabbati otium, aut neomeniarum vel sacrificiorum ritum celebrandum, sed in spiritali intelligentia Evangelii, quod spiritaliter intelligendum est: et cujus observatio Spiritum sanctum tribuit tempore baptismatis. Quod autem dicit idoneos ministros se aliosque apostolos fuisse, ita [Col. 0617C] accipe: idoneus minister est proprie congruus et utilis, atque illi rei aptus de qua sermo agitur. Littera enim occidit, spiritus autem vivificat. Duobus modis est intelligendum. Littera legis Mosaicae occidit hominem corporaliter, jubendo, et non juvando. Dum enim dicit lex: Non occides, non adulterium facies; qui occiderit, vel qui adulterium aut tale aliquid perpetrarit, reus erit judicio, id est occidetur, igni cremabitur, lapidibus obruetur, in patibulo suspendetur, et non juvat quo impleatur procul dubio ipsa occidit homine, quae judicium dat ut occidatur, licet ipsa non sit causa mortis ejus. Spiritus autem vivificat. Evangelium quod spiritaliter intelligitur, et quod Spiritum sanctum praestat, non solum non occidit hominem in praesenti, sed insuper vivificat, id est [Col. 0617D] vitam aeternam praestat. Nusquam enim Evangelium jubet occidi hominem, sed provocat post culpam ad poenitentiam, promittens vitam aeternam: Poenitentiam (inquit) agite, appropinquabit regnum coelorum (Matth. III). Aliter. Ante Domini adventum erant quaedam opera legis, quae a levioribus peccatis mundabant suos observatores, verbi gratia: sicut circumcisio, quae originale peccatum tollebat, quamvis aditum patriae coelestis non reseraret, et sicut erant multa alia, pro quibus offerebantur holocausta (Levit. XII), et de quibus dicebatur: Si quis hoc vel illud fecerit, offeret arietem aut aliquid tale, et mundabitur. Post Domini autem adventum, in quo completa sunt in veritate omnia illa figurativa et umbratica: [Col. 0618A] quicunque voluerit eamdem legem carnaliter observare, morietur in anima quia anima quae peccaverit morietur. Unde et idem Apostolus in epistola ad Galatas, ait: Vere dico vobis, quia si circumcidamini, Christus nihil vobis proderit (Galat. V), et scimus quia Christus non prodest, mortui sunt in anima. Qui vero spiritaliter voluerit eamdem legem servare, circumcidendo se spiritaliter in baptismate, ubi est vera exspoliatio vitiorum, observando sabbatum, id est quiescendo a pravo opere, et omnipotenti Deo spiritales hostias offerendo, seipsum quoque mortificando cum vitiis et concupiscentiis, ille vivit et vivet in aeterna vita. Inde dicit Apostolus: Littera occidit in anima modo, id est litteralis intelligentia legis: spiritus autem vivificat, [Col. 0618B] id est spiritalis intelligentia vitam aeternam praestat.

Quod si ministratio mortis, id est, si lex quae ministra erat mortis, sicut modo diximus, deformata vel scripta litteris in lapidibus fuit, subaudis Moysi in gloria, ex claritate vultus, ita ut non possent intendere filii Israel in faciem ejus propter gloriam vultus ejus, quae gloria vel claritas evacuatur, quomodo non magis ministratio spiritus, id est doctrina et praedicatio spiritalis Evangelii erit in gloria? suis ministratoribus et observatoribus. Isto in loco vult ostendere, quae distantia sit inter legem et Evangelium, et Moysen et doctores Evangelii, sicut jam supra diximus. Legimus in Exodo (Exod. III, IV), quod Moyse descendente de monte, facies ejus erat cornuta ex consortio sermonis Dei, id est radios [Col. 0618C] quosdam emittebat splendoris sicut sol, intantum ut non possent intendere filii Israel in faciem ejus, sed quando egrediebatur ad populum, ponebat velamen super faciem suam. Sed quaerit forte aliquis: Quare illi gloriam et claritatem mortalis hominis non poterant intendere? Cui respondendum est, quia Moyses sanctus et justus erat, ideo coruscabat, suumque splendorem ipse poterat ferre: illi autem qui peccatores erant et increduli, non fuerunt digni contemplari splendorem ejus. Sensus igitur iste est: Si Moyses tantam claritatem habuit in vultu, quando legem dedit populo, quae ministra erat mortis, quia mortem minabatur, quanto majorem gloriam habebunt ministri Evangelii, qui virtutem et justitiam ministrant, quae vitam aeternam praestant? multo [Col. 0618D] majorem gloriam et claritatem habebunt: quia eamdem claritatem habebunt, quam ostendit Dominus in monte tribus discipulis, quando visi sunt cum eo Moyses et Elias in majestate et claritate. Videbunt enim oculis corporeis gloriam claritatemque clarificatae humanitatis Filii Dei, ut beatus Leo dicit, ipsique eamdem gloriam habebunt, gloriam vero Divinitatis et totius Trinitatis mente contemplabuntur solummodo: quia Deus spiritus est, id est, spiritu debet videri. Dicit enim beatus Leo in expositione illius Evangelii, illam claritatem et gloriam non fuisse divinitatis Filii Dei gloriam, sed humanitatis. Alioquin quomodo esset verum quod dixit ad Moysen (Exod. XII): Non videbit me homo et vivet: quando [Col. 0619A] ille dixit: Ostende mihi teipsum, id est, invisibilitatem tuam? Altiori igitur intellectu Moyses, qui ponebat velamen super faciem suam, ne intenderent in eum filii Israel, significat ipsam legem, sicut in Evangelio Dominus testatur dixisse Abraham ad divitem: Habent Moysen (Luc. XVI), id est legem. Velamen illud significat intelligentiam litteralem et historicum sensum, quo obumbratur ipsa lex, infidelitas quoque et ignorantia cordis Judaeorum. Velamen ergo quod ponebat super faciem suam Moyses, non sinebat illos cernere gloriam vultus ejus, quia infidelitas, ignorantia, et peccatum eorum, litteralis quoque intelligentia, et historicus sensus non permittebat illos penetrare et intelligere gloriam spiritalis intelligentiae, quae latebat in lege. Quod vero [Col. 0619B] dicit gloriam et claritatem Moysi evacuatam, dicit, quantum ad litteram pertinet: quia Moyse mortuo, facies ejus quae ante splendoris radios emittebat, in pallorem versa est. Altiori autem sensu et sublimiori secundum Augustinum: Gloria legis quae videbatur esse in festivitatibus et operibus, evacuata est, adveniente Christo, quem illa significabat: vel etiam pars spiritalis intelligentiae, quae a quibusdam intelligebatur, sicut a Moyse, Josue, Samuel, David caeterisque talibus, adveniente Christo, in quo completa est et a quo manifestata est apostolis ex toto. Statim ut venit plenitudo, evacuatum est illud quod ex parte erat, non ut cessaret penitus, et periret ipsa intelligentia spiritalis, sed ut in melius proficeret, atque augmentum caperet. Verbi gratia: Sicut [Col. 0619C] evacuatur infantia et pueritia, adveniente adolescentia, et adveniente juventute evacuatur adolescentia, dum in melius proficit. In Evangelio autem non fit ita, quia Evangelium spiritaliter intelligitur ex toto, nec evacuatur, quia aeternum est. Si ergo illi qui legem operibus implerunt, ex parte spiritaliter intellexerunt: quae evacuata est tantam gloriam habuerunt in praesenti saeculo, ut terram repromissionis acciperent victoresque postmodum suorum hostium exsisterent, quanto ampliorem obtinebunt isti qui spiritaliter legem et Evangelium intelligunt, observant, praedicant, et docent, quod nunquam evacuatur?

Nam si ministratio damnationis gloria est, multo magis abundat ministerium justitiae in gloria. Repetitio [Col. 0619D] est superiorum mutato sermone. Nam si ministratio damnationis gloria est, id est, si lex quae ministra erat damnationis et mortis, tantam gloriam praestitit Moysi suo ministratori et caeteris suis observatoribus, multo magis abundat ministerium justitiae, id est Evangelium quod justificat homines, abundat in gloria aeterna. Evangelium ergo ministerium justitiae est, quia per illud ministratur nobis justitia, salus, et vita aeterna tempore baptismatis, sicut Dominus dicit apostolis (Matth. XXVIII): Ite, docete omnes gentes, id est, ministrate illis Evangelium. Qui crediderit et baptizatus fuerit, salvus erit salute aeterna: quia mundabitur ab omnibus peccatis: et efficietur justus. Gloria denique Evangelii [Col. 0620A] quae datur ministratoribus ejus et observatoribus, major est gloria legis quae splenduit in facie Moysi, quia illa fuit temporalis, et a quocunque ferri potuit et videri, ista autem aeterna erit, nec potuit ferri ab apostolis quando a Domino ostensa est in monte, quia statim lapsi sunt in terram velut mortui. Quapropter laborandum est omnibus ut observatores simus Evangelii: quatenus ad illam gloriam digni simus pertingere quam promittit.

Nam nec glorificatum est quod claruit in hac parte propter excellentem gloriam. In hac parte dicit in Moyse (Exod. III), vel quod narrat in hac parte libri Exodi de splendore vultus illius, excellentem gloriam appellat, qua Dominus glorificatus est in monte, ex qua glorificandi sunt omnes electi, et est [Col. 0620B] sensus: Illud quod splenduit in facie Moysi, non est glorificatum, id est, non fuit gloria vera, quia evacuari potuit per mortem illius: nec fuit gloriosum comparatione istius gloriae, quae aeternaliter manebit, et multo amplior erit. In hoc enim quod nulli profuit gloria vultus ejus, quasi non fuit gloria, quia non habuit fructum gloriae. Aliter: Quod dicit in hac parte, quasi in istam partem, id est quod claruit et splenduit in Moyse, non est glorificatum in hac parte, id est quantum ad istam partem gloriae Evangelii pertinet, non est gloriosum propter istam gloriam majorem.

Si enim quod evacuatur, per gloriam est, multo magis quod manet in aeternum, in gloria est, id est, si lex quae evacuari potuit, in gloria fuit Moysi [Col. 0620C] suisque observatoribus, multo magis Evangelium, quod manet in aeternum, in gloria est suis ministratoribus et occultoribus. Quantum enim inter imaginem distat et veritatem, tantum distat inter gloriam vultus Moysi et gloriam Christi, cui similes erunt omnes electi in gloria.

Habentes igitur talem spem, videndi et percipiendi gloriam, non talem qualis fuit in vultu Moysi, sed eam quam viderunt tres apostoli in monte revelante se Domino, multa fiducia utimur in praedicatione, securi de praemio.

Et non sicut Moyses ponebat velamen super faciem suam, ut non intenderent in eum, sic ponet Christus in Evangelio legis velamen, quod velamen legis evacuatur, id est, non ponit Christus velamen intelligentiae [Col. 0620D] litteralis in Evangelio et obscuritatem, ut non possint fideles gloriam spiritalis intelligentiae penetrare sicut Moyses ponebat, ne in gloriam vultus ejus intenderent, quod velamen significat obscuritatem et obumbrationem legis, quod evacuatur quando a Christo revelatur et spiritaliter eadem lex intelligitur: vel non ita occultabit Christus gloriam suam electis, sicut Moyses occultabat faciem suam, ponendo velamen super faciem suam, quod velamen evacuatur: pro eo quod evacuatum est, quando Moyses mortuus est.

Sed obtusi sunt sensus eorum, id est, licet velamen, quod significat obscuritatem legis, evacuatum sit a Christo, et in Evangelio non sit velamen, tamen [Col. 0621A] non ideo penetrant Judaei gloriam spiritalis intelligentiae quae in lege latet, qua obtusi et reverberati sunt sensus illorum infidelitatis perfidia et ignorantia, quia nolunt in Christum credere: sed semper litteram sequi volunt. Usque in hodiernum enim diem idipsum velamen, id est ipsa obscuritas et ignorantia, in lectione Veteris Testamenti manet, subaudis apud Judaeos incredulos, non revelatum, subaudis ab illis, quia infidelitas et peccata reverberant sensum eorum, nec valent per se penetrare illam: quoniam in Christo evacuatur, id est, per fidem Christi auferetur velamen ignorantiae, non per eorum scientiam, nec revelabitur illis nisi credant. Sed usque in hodiernum diem cum legitur a Judaeis incredulis Moyses, id est, lex quae per Moysen data [Col. 0621B] est, velamen est positum super cor eorum, id est, ignorantia et caecitas intelligentiae est in cordibus Judaeorum, ne valeant penetrare spiritalem intelligentiam legis, quae obscura illis et occulta erat, quousque in Christum credendo denudetur eis a Christo.

Cum autem conversus fuerit ad Deum, subaudis ille populus ut credat in Christum, auferetur velamen, id est obscuritas de lege per Christum, et per gratiam sancti Spiritus, qui tempore baptismatis incipit nostri habitator esse.

Dominus autem spiritus est. Ubi autem spiritus Domini, ibi libertas. Nemo qui fidem sanctae Trinitatis habet, dubitat Spiritum sanctum Deum esse, quia tertia persona est Trinitatis, et tamen non sunt tres Domini, sed unus Dominus: et scitur ab omnibus [Col. 0621C] fidelibus, Spiritu sancto dictante, legem et Evangelium esse conscriptum, ideoque Spiritus sanctus Dominus est legis et Evangelii, nec est illi aliquid occultum in lege et Evangelio. Ipso quoque Spiritu sancto cooperante, per fidem Dominicae passionis liberamur in anima ab omnibus peccatis, de qua libertate dicit Dominus in Evangelio: Si vos Filius liberaverit, vere liberi eritis (Joan. VIII). Per ipsum etiam datur fidelibus facultas intelligendi divinas Scripturas. Spiritus ergo sanctus Dominus est Scripturae legis et Evangelii: ideoque nihil latet eum ex his quae ibi continentur, neque velamen alicujus obscuritatis et dubietatis opponitur ei, sed magis ipse revelat quae ibi latent, sicut sequentia manifestant. Ubi autem spiritus Domini est, ibi [Col. 0621D] libertas est animae, et facultas intelligendi Vetus Testamentum et Novum, id est, quemcunque repleverit Spiritus sanctus per fidem Domini nostri Jesu Christi, ille habet libertatem animae et facultatem discutere obscuritates legis, et gratiam Evangelii penetrare.

Nos vero omnes, subaudis apostoli et Judaei credentes, omnesque qui libertatem animae et facultatem divinae legis consecuti sumus, revelata facie cordis, id est, manifesto intellectu mentis per fidem Christi et intelligentiam Scripturarum, gloriam Domini quam ostendit tribus discipulis, et quam percepturi sunt omnes electi sumus nos speculantes, id est, contemplantes in speculo mentis per fidem et [Col. 0622A] spem cernentes. Inter speculam et speculum hoc interest, quia specula est turris in civitatibus, et locus unde speculatur a longe ex qua parte superveniant hostes: speculum vero est, ubi contemplari solent homines imagines vultusque suos et aliorum, de quo hic dicitur: Speculum ergo nostrum, mens nostra est: quia sicut in speculo contemplatur imago et umbra, ita nos in praesenti mente videmus et contemplamur illam gloriam, quam percepturi sumus in re.

In eamdem imaginem transformamur a claritate in claritatem. In Graeco habetur, ut beatus Augustinus dicit, a forma in formam transducimur: Homo, sicut in Genesi habetur (Gen. I), ad imaginem Dei factus est, sanctus, justus, immortalis, et incorruptibilis: [Col. 0622B] quam imaginem et formam peccando amisit, et cecidit in formam mortalitatis, corruptionis, et injustitiae. Ab ista ergo imagine justitiae et forma transformamur et transducimur jam in spe et fide in eamdem ipsam imaginem et formam quam perdidimus, a forma videlicet creationis ad formam justificationis: a forma mortalitatis et corruptionis, ad formam immortalitatis: a forma filiationis, qua filii Dei modo sumus in spe, ad formam contemplationis et visionis: a forma obscura ad forman lucidam, de qua Joannes ait (I Joan. III): Filii Dei sumus in spe, et nondum apparuit quid erimus in re. Ab ista obscura forma transducemur ad lucidam, quando similes Deo erimus: quoniam videbimus eum sicuti est. A claritate quoque spei transformamur ad [Col. 0622C] claritatem speciei, et a claritate fidei ad claritatem rei, ut quod modo tenemus in spe, et credimus nos adepturos, quandoque possideamus in re. Et bene cum dixisset, transformamur a claritate spei in claritatem speciei et rei, tanquam a Domini Spiritu, ut ostenderet talem gloriam dari, quae sublimitati congruat dantis. Moysi enim gloria et claritas, nec tanta fuit quanta Christi in monte, nec perennis. Tantum enim Deus concessit fidelibus suis, ut Spiritum sanctum det eis pignus illius gloriae quam promisit. Sicut enim qui pignus vel arrham accipit, securus est de pretio quod remanet ex promisso, ita fideles qui tempore baptismatis Spiritum sanctum pro pignore et arrha accipiunt, securi sunt de promissionibus patriae coelestis, quia ab illo transformantur [Col. 0622D] in spe ad illam gloriam.



CAPUT IV.

Ideo habentes hanc administrationem, subaudis spei, id est, habentes fiduciam et spem transformandi, quae spes et fiducia a Spiritu sancto nobis ministratur juxta quod misericordiam consecuti sumus, non secundum meritum nostrum non deficimus, inter adversa hujus saeculi, sed multa fiducia utimur, in praedicatione, fortiter tolerantes omnia incommoda, securi de praemio et gloria: sed abdicamus occulta dedecoris, id est, respuimus et abjicimus omnia turpia a corde, ore, et opere nostro, quae maxime in occulto solent fieri, non ambulantes in astutia, id est in calliditate hujus saeculi. Astutia dicitur ab hasta, [Col. 0623A] id est acumine, eo quod nimium sit acuta ad decipiendos homines. Neque adulterantes verbum Dei, sicut pseudoapostoli multis modis, sed in manifestatione veritatis, subaudis praedicamus verbum Dei, non fucato sermone, neque philosophico, sed simplici, ut simplices quique possint illud intelligere; commendantes nosmetipsos ad omnem conscientiam hominum, id est laudabiles nos facientes ad omnes homines sancte vivendo, bene praedicando; coram Deo, id est, in praesentia Dei, cui placet quod agimus: vel coram Deo, quia sicut ab illo nobis datur, ita praedicamus in praesentia illius quem cognoscimus nobis adesse praesentem: poterat aliquis dicere, quomodo praedicatis in manifestatione, cum omnes non intelligant quae dicitis neque credant? Ali haec [Col. 0623B] subjunxit Apostolus:

Quod si opertum est Evangelium nostrum, id est, si clausum est et obscurum ut non intelligatur, in his qui pereunt, est opertum; quasi dicat: His qui pereunt in infidelitate, illis est opertum, quia non inspiratur eis a Spiritu sancto, neque volunt credere: volentibus autem credere, manifestum est. Audiebant siquidem omnes praedicationem apostolorum, sed illis qui volebant credere, manifestabatur: illis vero qui in infidelitate permanebant occultabatur.

In quibus Deus hujus saeculi excaecavit mentes infidelium. Quidam haereticorum, et Marcion, aliique pseudoapostoli hunc versum male distinguentes, Deum hujus saeculi dicebant esse appeliatum in hoc [Col. 0623C] loco diabolum, de quo dicitur: Omnes dii gentium daemonia (Psal. XCV); licet enim dii appellantur, non sunt dii. Ita ergo est distinguendus, ut primum dicatur. In quibus, id est in illis qui pereunt, Deus verus: et deinde infra, excaecavit mentes infidelium hujus saeculi, cum non illuminavit, sicut induravit cor Pharaonis cum non emollivit, ut non fulgeat illuminatio Evangelii in illis, id est fides et doctrina Evangelii et gloria Christi. Quod Evangelium gloria Christi est, quia ibi narrantur nativitas ejus divina et humana, virtus miraculorum, passio, resurrectio, ascensio ad coelos, adventus ad judicium, qui, Christus, imago est Dei Patris, id est similis ei in omnibus secundum divinitatem.

Non enim nosmetipsos dicamus, sed Jesum Christum [Col. 0623D] Dominum nostrum, id est, non quaerimus nostram laudem, non lucra temporalia, sed gloriam et honorem Christi praedicamus et quaerimus, et ut ab illo remuneremur. Ille enim seipsum praedicat, qui a culto sermone loquitur, et veritatem Evangelii quaerit fucare, ut praedicetur ipse sapiens esse et laudetur, et qui potius pro lucris temporalibus praedicationi insistit, quam pro vita aeterna.

Quoniam Deus qui dixit, subaudis in principio creaturarum, de tenebris lucem splendescere, dicens cum adhuc tenebrae essent super faciem abyssi, Fiat lux, et facta est lux (Gen. I), ipse illuxit in cordibus nostris, lumen fidei et doctrinae, qui tenebrae antea eramus, ad illuminationem scientiae claritatis Dei in [Col. 0624A] nobis in facie Christi Jesu. Ordo est: Deus qui dixit: Fiat lux, cum adhuc tenebrae essent, et facta est lux, illuxit cordibus nostris lumen fidei et doctrinae in facie Christi, id est in praesentia Dei, et per praesentiam Christi ad illuminationem et demonstrationem scientiae divinitatis suae. Per praesentiam ergo Christi manifestata est cognitio Dei Patris atque totius Trinitatis, sicut ipse Christus dixit: Pater, manifestavi nomen tuum hominibus quos dedisti mihi (Joan. XVI), non illud quo Deus diceris, sed quo Pater vocaris.

Habemus autem thesaurum istum in vasis fictilibus, thesaurum hic dicitur theca et repositio auri. Thesaurum autem appellat Apostolus isto in loco sacramentum cognitionis sanctae Trinitatis, et mysterium [Col. 0624B] incarnationis Filii Dei: quia, sicut thesaurus in occulto et secreto ponitur loco, ita istud mysterium in cordibus illorum erat reconditum. Vasa fictilia vocat corpora fragilia, quae ex limo terrae facta sunt, et variis passionibus et infirmitatibus subjacent, fami, siti, nuditati, caeterisque talibus; ut sublimitas sit virtutis Dei in nobis, et non ex nobis, id est, ut altitudo virtutis Dei annuntietur per nos et appareat, quia non est ex nobis, neque illa sapientia, neque virtus miraculorum, sed ex Deo, quae per nos tamen ministratur, ac si diceret aliis verbis: Thesaurum gratiae spiritalis quod praedicamus, et quod signa miraculorum facimus in corpore fragili bajulamus, et quod etiam frequenter dum alios sanamus ipsi infirmamur, subjacentes fami, siti, ut [Col. 0624C] quod facimus, non nostra virtute, vel nostris meritis, sed sublimitas potentiae Dei esse intelligantur.

In omnibus modis et locis tribulationem diversam patimur, sed non angustiamur: id est, licet tribulationes et angustias sustineamus, tamen non ita constringimur sive angustiamur, ut cedamus loco a praedicatione, et cessemus a nostro propositio. Aporiamur, id est conjiciamur, et improperia sustinemus, vel quod melius est, quasi pauperes abjicimur; sed non destituimur, id est, non derelinquimur a Deo, sed positis in paupertate et inopia, adest nobis pastor Deus. Apros Graeco vocabulo Latine dicitur pauper, inde aporiare, proprie quasi pauperem abjicere.

Semper mortificationem Jesu in corpore nostro [Col. 0624D] circumferentes, sive portantes, id est, semper sumus mortificantes membra nostra cum vitiis et concupiscentiis, ut et vita Jesu, qua ipse modo vivit immortalis in corporibus nostris manifestetur post generalem resurrectionem, aliter Christus sicut pascitur et vescitur in suis, sicut dicet electis: Quandiu his minimis meis fecistis, mihi fecistis (Matth. XXV), ita occiditur et mortificatur atque flagellatur et persequitur in suis. Nonne in Stephano persequebatur et lapidabatur, quando dicit: Saule, Saule, quid me persequeris? (Act. IX.) Sic dixit etiam Petro: Venio Romam iterum crucifigi in te. Semper, inquit, mortificationem Jesu in corpore nostro sumus circumferentes sive portantes, id est semper mortificatur [Col. 0625A] Jesus in nobis et occiditur, ut sicut ipse in nobis modo occiditur, et nos pro ipso, ita etiam ipse vivat in nobis, et nos vivamus in illo. Et sicut ipse jam non moritur, sed semper vivit, ita et nos post resurrectionem vivamus immortales et incorruptibiles.

Semper enim nos, qui vivimus in praesenti saeculo fide bonisque operibus, in mortem tradimur propter Jesum, id est, pericula mortis sustinemus propter nomen et fidem Christi quam praedicamus ut et vita Jesu, qua ipse jam vivit, manifestetur in carne nostra mortali, ut vita qua Christus resurrexit a mortuis, et qua modo vivit, huic nostrae mortalitati praestetur immortalitas et incorruptio, ut post resurrectionem promissam non timeamus mori.

[Col. 0625B] Ergo mors in nobis operatur, subaudis quod suum est, quia semper mortificat nos per multas tribulationes et angustias, vita autem, id est, fides qua justus vivit, in vobis operatur quod suum est, et trahit ad vitam aeternam, et est sensus: Propter vitam aeternam quam nos vobis praedicamus, et fidem quam vobis ministramus, morimur et interficimur, quotidie pericula mortis sustinendo.

Habemus autem nos apostoli caeterique credentes, eumdem spiritum Dei, subaudis quem habuerunt patres Veteris Testamenti: quia quod illi praedixerunt de Christo implendum, nos credimus jam adimpletum. Similiter de salute gentium, scientes quoniam Deus Pater qui suscitavit Jesum, et nos cum Jesu suscitabit, in die judicii, id est per virtutem Jesu, et [Col. 0625C] constituet vobiscum, in gloria aeterna.

Omnia enim, subaudis adversa hujus saeculi, propter vos sustinemus, o gentiles, quia vobis fidem et vitam aeternam praedicamus: ut gratia abundans per multos in gratiarum actione, abundet in gloriam Dei. Gratiam abundantem appellat magnam sapientiam divinam, quae gratis illis data est. Ordo est iste: Ideo adversa hujus saeculi propter vos sustinemus, ut magna sapientia divina quae nobis gratis data est, abundet per multos credentes in gloriam: et laudem Dei cum gratiarum actione, videlicet ut plurimi credentes per nostram doctrinam, gratias et laudes referant Deo. Quidam codices habent, ut sapientia divina abundet per multas gratiarum actiones in laudem Dei, quod non discrepat a sensu.

[Col. 0625D] Propter quod, subaudis ut sapientia divina abundet per multos credentes in laudem Dei, non deficimus inter pericula mortis a fide. Sed licet is qui foris est noster homo corrumpatur, tamen is qui intus est renovatur de die in diem. Homo exterior appellatur corpus, interior vero anima. Licet autem ex duabus substantiis et naturis constet homo, tamen non sunt duo homines, anima et corpus, sed unus homo. Homo qui foris est, corpus videlicet, quanto amplius corrumpitur tormentis et tribulationibus, eo amplius renovatur interior, id est purgatior exsistit anima.

Id enim quod in praesenti est momentaneum et leve tribulationis nostrae, supra modum in sublimitate [Col. 0626A] aeternum gloriae pondus operatur in nobis. Momentum, brevissimum est spatium temporis dictum a celerrimo siderum motu. Sensus et ordo verborum iste est: Omne tormentum tribulationis nostrae quae in praesenti est, momentaneum, sive brevissimum et leve ad tolerandum, operatur in nobis aeternum pondus gloriae, id est magnitudinem gloriae in sublimitate patriae coelestis, supra modum et supra omnem mensuram: quia non potest comprehendi quantitas illius gloriae, neque mensurari tempore: quia sine fine et sine termino erit aeternaliter permanens, non contemplantibus nobis quae videntur, sed quae non videntur, id est, non considerantibus nobis et attendentibus honores, divitias, et lucra temporalia quae videntur et nobis promittuntur ab amatoribus [Col. 0626B] hujus saeculi, sed gaudia patriae coelestis, quae non videntur oculis corporeis, illa consideramus. Poterat aliquis dicere: Quare non consideratis ista temporalia? Ad haec Apostolus subdit: Quae enim videntur temporalia sunt, et transitoria: quae autem non videntur, nisi per fidem, aeterna sunt, ideoque illa postponimus, et ita amplectimur quae mansura sunt.



CAPUT V.

Scimus enim quoniam si terrestris domus nostra hujus habitationis dissolvatur, id est, si corpus nostrum terrenum, mortale et corruptibile in quo anima nostra habitat, dissolvatur per aegritudinem, per tribulationes maximas, et per mortem redigatur in pulverem; quod aedificationem habeamus ex Deo: sive a Deo, domum non manufactam, sed aeternam in [Col. 0626C] coelis. Quod dicit aedificationem, hoc appellat domum non manufactam, corpus videlicet mortale, quod non fiet manu, id est complexione maris et feminae, sicuti istud, sed in virtute omnipotentis Dei reparabitur, ut sit immortale et aeternum, et sit in coelo semper; et est ordo atque sensus: Si mortale hoc corpus, ubi modo habitat anima, dissolutum fuerit per mortem, scimus et certi sumus quod a Deo habeamus in coelis aeternam aedificationem, et domum non manufactam: corpus videlicet immortale, virtute Dei reparatum.

Nam et in hoc, subaudis corpore mortali, positi, ingemiscimus, id est, cum gemitu postulamus absolvi ab hoc corpore mortali, cupientes superindui habitationem [Col. 0626D] nostram quae de coelo est, id est, immortale corpus cupientes recipere. Quod ideo de coelo dicitur esse, quia coeleste erit et in coelis habitabit, superindui autem, id est super animam, sicut modo isto mortali est anima vestita.

Si tamen vestiti, subaudis a Christo, et non nudi inveniamur, ab illo, et est sensus: Tunc recipiemus corpus immortale ad gloriam, et tunc erit coeleste si in die mortis nostrae vel in die judicii fuerimus vestiti Christo, ut ipse sit nobiscum, et non fuerimus inventi nudi ab illo, et ab ejus protectione alieni. Omnes enim electi Christo sunt vestiti, quia ipse est eorum protectio, sicut Apostolus dicit: Quotquot in Christo baptizati estis, Christum induistis (Gal. III), id est, Christum habetis protectorem.

[Col. 0627A] Nam et qui sumus in tabernaculo isto, id est in corpore mortali, quasi viatores in papilionibus, ingemiscimus, id est, dolemus gravati, fame, siti, nuditate, aliisque periculis eo quod nolumus exspoliari ab hoc corpore mortali, sed volumus supervestiri immortalitate, non interveniente morte, ut absorbeatur quod mortale est, a vita, id est ut illud quod mortale in nobis et corruptibile, deglutiatur ab immortalitate et vita mansura, sicut consumitur parvissima gutta aquae, avidi ignis projecta in maximum incendium, ac si diceret: Ideo ingemiscimus in hoc corpore mortali, quod gravatur variis angustiis, quia si posset fieri, nollemus mori, sed vellemus ut ipsa mors in nobis deficeret, et reciperemus in praesenti saeculo immortalitatem ut nunquam moreremur; sed [Col. 0627B] nullo modo fiet illud in praesenti saeculo.

Qui autem efficit nos in hoc ipsum, qui perficiet immortales in alia vita, Deus, est omnipotens, qui dedit nobis, in se credentibus, pignus Spiritus sancti, id est vadium dedit nobis tempore baptismatis, gratiam Spiritus sancti, ut securi simus de promissa gloria haereditatis. Si enim tantum est pignus, quanta erit haereditas et completio promissionis?

Audentes igitur semper, id est audaciam habemus, et ausi sumus dicere habere nos pignus Spiritus sancti et sumus scientes quoniam dum sumus in hoc corpore mortali, peregrinamur a Domino, id est, longe sumus a Domino. Cum idem Apostolus dicat alibi, confirmans sententiam cujusdam gentilis, quoniam in ipso, id est in Deo vivimus, movemur et sumus (Act. [Col. 0627C] XVII); et cum Deus ubique sit, et etiam omnis locus in ipso sit, unde et ubique praesens est, quare dicit modo nos longe esse a Domino? Nimirum ideo talia dicit, quia proprius locus omnipotentis Dei coelum dicitur, ibique semper videtur ab angelis sanctis et hominibus justis: et quia hic positi ubi non videtur ipse neque gloria aeternae beatitudinis, longe ab illo dicimur esse, et peregrinari ab illa gloria.

Per fidem enim ambulamus, et non per speciem, id est, per fidem et spem tendimus ad patriam coelestem, et non per speciem neque per rem, quia nondum videmus quod erimus.

Audemus autem, subaudis dicere, et bonam voluntatem habemus magis peregrinari a corpore, et praesentes esse ad Deum. In anima subaudis, quam praesentes [Col. 0627D] esse in corpore: et absentes esse in anima a Deo, id est magis desideramus jam esse in praesentia Dei, alieni a corpore isto mortali, quam esse in hoc corpore mortali, ubi manentes longe sumus a Dei contemplatione.

Et ideo quia hanc voluntatem habemus, contendimus et laboramus placere illi, sive absentes simus, manentes in corpore mortali, sive praesentes in anima: quia qui hic positus placet Deo, illic non displicet ei.

Omnes enim nos manifestari et praesentari oportet ante tribunal Christi. Tribunal sedes excelsa est judicum et praesidum, qui dantes judicia populis, in excelso loco resident, ut possint videre reos et innocentes, [Col. 0628A] et ut ipsi etiam videri possint ab omnibus. Pro magnitudine ergo potestatis et judicis, magnitudo tribunalis et judicii aestimanda est: quia illa potestas aeterna ita apparebit excelsa super coelum et terram, ut ab omnibus possit videri, bonis scilicet ac reprobis, ut videant in quem pupugerunt; ut referat, id est reportet sive recipiat unusquisque propria corporis, subaudis merita, prout gessit, sive bonum sive malum. Cum multa et maxima peccata gerantur solo animo, sicut odium, invidia, superbia, et illud quod dixit insipiens in corde suo: Non est Deus (Psal. XIII), quare dicit de his solummodo hominem judicandum quae corpore operatus est, videlicet de homicidio, adulterio, et caeteris talibus? Quod ergo dicit ut recipiat propria merita corporis [Col. 0628B] sic est intelligendum, ut recipiat propria merita quae gessit eo tempore quo in corpore fuit, ut per corpus intelligatur corporis tempus. Ex hoc quoque loco proposuit beato Augustino quaestionem Paulinus Nolanus episcopus, quid prodessent homini mortuo orationes et eleemosynae, quae post mortem illius a parentibus et amicis pro remedio animi implentur, si homo tantummodo propria merita est recepturus, quae eo tempore gessit quo in corpore fuit? Cui respondit beatus Augustinus nullo modo prodesse ea quae post mortem fiunt a parentibus illi qui jam mortuus est, nisi in hac vita positus, bona intentione et voluntate atque inchoatione hoc promeruerit, ut illa accepta sint Deo, quae post ejus exitum celebrantur a parentibus. Huic etiam sententiae concordans [Col. 0628C] beatus Gregorius, dicit: Sciendum quia saltem de minimis nihil quisque purgationis post mortem obtinebit, nisi in hac vita positus hoc promereatur, ut illic veniam possit assequi. Tria autem sunt quae prosunt post mortem, ut beatus Augustinus dicit in libro Enchiridion, jejunia videlicet, eleemosynae, et orationes, quae autem pro valde bonis aguntur, gratiarum actiones sunt pro non valde bonis: et pro non valde malis, qui in purgatione aliqua sunt positi, propitiationes sunt et purgationes pro valde malis et aeternaliter damnatis, et si nulla sunt adjumenta mortuorum, qualescunque vivorum consolationes sunt. Quibus autem ista prosunt, aut ad hoc prosunt ut fiat illis plena remissio: aut ut tolerabilior fiat damnatio ipsa. Mitissima sane omnium poena erit, [Col. 0628D] qui praeter peccatum quod originale traxerunt, nullum insuper addiderunt: et in caeteris qui addiderunt, unusquisque tanto ibi tolerabiliorem habebit damnationem, quanto hic minorem gessit iniquitatem.

Scientes ergo timorem Domini, non quo ipse timet, sed quo timendus est, et quo terrebuntur omnes in die judicii, hominibus suademus declinare a malo, et facere bonum, ut possint evadere Dei vindictam. Deo autem manifesti sumus: spero autem in conscientiis vestris, o Corinthii, manifestos nos esse, id est ipsae conscientiae vestrae testimonium nobis perhibent, quia recte credimus, sancte vivimus, et bene praedicamus, Deo autem manifesti sumus. Nunc revertitur ad ea unde et superius locutus est, scilicet quod falsi Apostoli [Col. 0629A] dijudicaban veros, et dicebant Paulum et Barnabam seductores, volentes eis praeferre non solum Petrum aliosque apostolos, sed etiam seipsos, ac si diceret beatus Paulus: Illis qui nobis detrahunt, incogniti sumus quia nesciunt quales sumus.

Non iterum nos commendamus vobis, id est, non laudamus nos iterum vobis, quasi aliquid utilitatis in ea laude habeamus, sed occasionem damus vobis gloriandi pro nobis, ut habeatis ad eos qui in facie gloriantur, et non in corde, id est, ut habeatis unde gloriari possitis ad falsos apostolos, habere nos bonos et veraces apostolos, id est praedicatores. In facie gloriabantur pseudoapostoli sive in praesentia multorum, et non in corde: quia, non habentes unde possent gloriari in corde, laudabant se esse apud [Col. 0629B] alios quod non erant. Electi enim in corde gloriantur, et non in facie: quia, cognoscentes se placere Deo, gaudent in animo, et tamen non requirunt laudari in praesentia: ne forte bonum quod habent, per vanam gloriam amittant.

Sive enim mente excedimus, id est, si contra mentem nostram agimus, aliter praedicando, atque aliter vivendo, vel si superbe nos laudamus; Deo, subaudis relinquendi sumus et reservandi, et non aliquo vestrum judicandi: sive sobrii sumus, id est, si habemus sanam doctrinam, vel si sobrii vivimus et temperate, praedicamus vobis, subaudis prosumus.

Charitas enim Christi urget nos, id est charitas Christi qua nos diligimus, compellit nos talia dicere, scilicet ut nos laudemus vobis, volentes vos revocare [Col. 0629C] ab amore pseudoapostolorum ad amorem Christi et nostrum: existimantes hoc, et certum tenentes, quoniam si unus, id est Christus, pro omnibus mortuus est, ergo omnes mortui sunt, qui ejus adventum praecesserunt et secuti sunt, et pro omnibus mortuus est Christus. Omne genus humanum propter peccatum originale quod traxit ex Adam, et in corpore et in anima mortuum est, quia dictum est Adae: In quacunque die comederis ex eo, morte morieris (Gen. II). Mortuus est illo die quando comedit: in anima et in corpore factus est mortalis, quia postmodum mortuus est. Sicut ergo nullus homo extra Adae progeniem est, ita nullus extra peccatum est illius et mortem, praeter unum Christum. Venit ergo Christus sine peccato nascens, sine peccato [Col. 0629D] conversans in mundo, innocenter mortuus est pro omnibus praedestinatis ad vitam et ut Prosper dicit, et Joannes Chrysostomus, aliique doctores, licet omnes non credant, et etiam omnes credentes non salventur, ille fecit quod suum erat, pro omnibus moriens. Verbi gratia: Sicut medicus quilibet componens potionem contra omnes infirmitates, veniat in civitatem quamdam, et dicat omnibus: Quicunque ex hac potione biberit, salvus erit a quacunque infirmitate tenetur: et qui bibit, sanatur: etsi omnes nolentes bibere non sanantur, ille tamen omnibus illis attulit potionem, et fecit quod ad se pertinebat. Ideo autem mortuus est Christus pro omnibus, ut et qui vivunt in fide, jam non sibi vivant: [Col. 0630A] sed ei qui pro omnibus mortuus est, et resurrexit. Ille vivit Christo, qui non quaerit suam utilitatem solummodo, sed aliorum: et qui pro fratribus non dubitat mori: sicut Christus non quaesivit sua, sed nostra: quia pro omnibus mortuus est, et est sensus: Qui Christus innocenter pro omnibus mortuus est: ego aliique apostoli non debemus cessare fratribus impendere hoc quod ab illo accepimus: et etiam si necessitas fuerit, animas pro salute illorum ponere.

Itaque nos ex hoc neminem novimus secundum carnem. Perfectos Corinthiorum alloquitur. Sed nunquid illi quando ista loquebatur, non erant in carne? Erant utique, sed ita est intelligendum: Ex hoc id est ex quo vocati estis ad fidem, neminem vestrum [Col. 0630B] perfectorum novimus secundum spem carnalium et temporalium rerum vivere, sed in spe coelestium praemiorum. Et si cognovimus Christum secundum carnem, subaudis mortalem fuisse et corruptibilem: sed nunc jam non novimus, subaudis illum mortalem et corruptibilem, sed immortalem et incorruptibilem, et est sensus: Ideo non estis positi in spe rerum carnalium et temporalium, quia in spe et fide jam estis immortales et incorruptibiles securi de praemio. Si qua ergo nova creatura est, id est novus populus per fidem et per aquam regenerationis, vetera transierunt, illis, id est, lex Veteris Testamenti in sacrificiis, circumcisione, sabbati otio, caeterisque talibus. Ecce facta sunt omnia nova, in Evangelio, circumcisio, videlicet spiritalis, [Col. 0630C] quae fit in baptismate, ubi est vera exspoliatio peccatorum. Similiter de caeteris intelligendum: vel, vetera transierunt, infidelitas, peccatum, et caetera quae ad veterem hominem Adam pertinent: et facta sunt nova, fides videlicet, justitia, obedientia, charitas, caeteraeque virtutes ad novum hominem, id est Christum, pertinentes. Aliter: si qua nova creatura est, id est novus populus, vetera transierunt illis jam in spe, mortalitas videlicet et corruptio, et facta sunt nova similiter in spe immortalitas et incorruptio; vel, usus est praeterito pro futuro, pro eo quod est, vetera transibunt, et fient omnia nova, juxta quod Joannes dicit: Erunt omnia nova.

Omnia autem, subaudis genera innovationis, ex Deo Patre nobis procedunt qui reconciliavit nos sibi [Col. 0630D] per Christum, id est per passionem Christi, et dedit nobis apostolis ministerium reconciliationis. Illi reconciliantur, qui antea inimici erant. Et nos inimici eramus Deo Patri, non per naturam quam ipse fecit sanctam et bonam, sed per vitium quod nos addidimus. Ablato ergo peccato quod nos addidimus, per sanguinem Christi reformata est natura ut fuerat creata, et reconciliati sumus Deo Patri. Christus ergo procurans nobis reconciliationem per suam passionem, rediit ad Deum Patrem unde venerat. Sed ne imperfectum sive infectum remaneret quod nobis procuraverat, ministerium reconciliationis dedit suis apostolis, ut ipsi nobis annuntiarent redemptos esse sanguine Christi et sua praedicatione [Col. 0631A] reconciliarent nos. Sicut enim ipse dixit: Sicut misit me Pater, et ego mitto vos (Joan. VI): ite, docete omnes gentes (Matth. XXVIII).

Quoniam Deus Pater erat in Christo mundum reconcilians sibi per illum. Deus Pater in Filio erat, et Filius in Patre, sicut idem Filius ait: Ego et Pater unum sumus (Joan. X). Et, Ego in Patre, et Pater in me est (Joan. XIV). Aliter ergo erat in Christo, atque aliter fuit in prophetis et apostolis per quos loquebatur. In illis erat per gratiam, in Christo erat per unitatem substantiae, quia unum sunt: mundum reconciliavit sibi per Christum, id est, omnes praedestinatos ad vitam aeternam, non reputans illis, id est credentibus, peccata ipsorum, postquam ad fidem venerunt: quia quales antea fuerant non attendit, [Col. 0631B] sed quales futuri erant; et posuit in nobis verbum reconciliationis, id est doctrinam Evangelii.

Pro Christo ergo legatione fungimur, id est, vice Christi missatico fungimur, tanquam Deo exhortante per nos, subaudis homines ad credendum. Obsecramus pro Christo, id est, vice Christi reconciliamini Deo Patri per fidem et justitiam, auferentes a vobis omne peccatum quod a Deo vos separat.

Eum, id est Christum, qui non noverat peccatum, Deus Pater, pro nobis peccatum fecit, id est hostiam pro peccato. Sic enim appellatur hostia pro peccato, maxime in Septuaginta interpretibus, qui soliti sunt dicere: Ponet enim manum suam super caput peccati (Levit. I), id est, super caput hostiae pro peccato. [Col. 0631C] Sed quaestio oritur in hoc loco. Quomodo judicet Deus et vindicet in homine peccatum, si ipse peccatum non novit? Quae ita solvitur, quia novit per sapientiam peccatum esse malum, sed non novit experientiam, ut aliquando peccaret; verbi gratia, sic dicimus: Joannes evangelista quando scripsit suum Evangelium, novit mentiri, id est, novit mendacium per sapientiam, sed non novit per voluntatem ut vellet mentiri, neque per experientiam quando illud scripsit. Ideo fecit Deus Pater hostiam pro peccato Christum: ut nos efficeremur justitia Dei in ipso, id est, ut efficeremur justi per misericordiam Dei Patris in ipso, id est per Christum, vel in ipso, id est, in corpore Christi conjuncti, adjuvantes autem vos nostra praedicatione et exemplo.



CAPUT VI.
[Col. 0631D]

Hortamur vos ne in vacuum gratiam Dei recipiatis. Exhortatio species est doctrinae, dum quilibet verbo aut exemplo consolationem praestat alicui; verbi gratia: videt aliquis nostrum fratrem suum in moerore et tristitia positum propter amissionem filiorum et uxoris, aut propter damnum temporalium rerum, dum ei reducit ad memoriam et in exemplum, quanta et qualia sustinuit beatus Job patienter, et quomodo postmodum meruit propter patientiam suam omnia recipere in duplum: ista talis consolatio et admonitio, exhortatio est dicenda. Videt etiam aliquem contristari et dolere propter amissum lumen [Col. 0632A] oculorum, dum ei reducit ad memoriam beatum Tobiam, et consolationem ei ex hoc aliquam praestat, exhortatio est. Dum videt etiam alium dolore nimio constringi propter peccata sua, et pene in desperationem lapsum, si verbo aut exemplo consolationem praebet, ne desperet de venia aut salute dans ei exemplum Mariam meretricem, cui Dominus omnia peccata dimisit (Luc. VII), et latronem in cruce, qui ad unam vocem meruit audire: Hodie mecum eris in paradiso (Luc. XXIII), exhortatio bona et consolatio est. Dicamus et aliter: Sicut posito aliquo in certamine singulari cum suo inimico, dum ei dicit aliquis ex circumstantibus, Pugna fortiter, noli dubitare, noli deficere, victoriam obtinebis, exhortationem ei praebet et audaciam: sic qui positum in certamine [Col. 0632B] bonae operationis contra diabolum et vitia carnis, admonet ne deficiat neque cesset a coepto opere, exhortationem bonam praebet. Unde dicit Apostolus modo alloquens Corinthios, et in illis omnes fideles: Hortamur vos nostra praedicatione nostroque exemplo, omnibusque modis, ne in vacuum sive inane et inutiliter gratiam Dei recipiatis, omnia bona quae generi humano dantur, gratia Dei dicitur, quia gratis ei conceduntur. Gratia quippe Dei est, habere fidem, spem, charitatem, sapientiam divinam vel humanam, et bona temporalia. Istam ergo Dei gratiam in vacuum recipit, qui veniens ad fidem, et remissionem peccatorum in baptismate percipiens, Dei praeceptis inobediens exsistit, non adhibendo studium, ut possit Dei praecepta ipso adjuvante implere, [Col. 0632C] quoniam fides sine operibus mortua est et inanis (Jac. II). In vacuum quoque bona temporalia gratis a Deo data percipit, qui illa hilari mente pauperibus pro Dei amore erogare non studet. Ut ergo non longius protelemus sermonem, dicamus unum ex multis, quomodo gratia Dei in vacuum recipiatur, Dominus dicit in Evangelio discipulis: Ite, docete omnes gentes fidem sanctae Trinitatis, baptizantes eos, et docentes servare omnia quaecunque mandavi vobis (Matth. XXVIII). Quicunque ad fidem venit, et non servat ea quae in lege et Evangelio continentur, in vacuum gratiam Dei recipit.

Ait enim: Tempore accepto exaudivi te: et in die salutis adjuvi te. Hoc Isaias propheta protulit ex persona Dei Patris loquentis ad Filium: Tempus acceptum [Col. 0632D] Deo Patri, et dies salutis humani generis, tempus fuit passionis Christi in quo Deus Pater decrevit, disposuit, praedestinavit per passionem Filii sui salvare ac redimere genus humanum: isto tempore accepto Deus Pater exaudivit Filium suum, quia quidquid oravit Filius pro salute generis humani totum impetravit. Legimus enim in Evangelio Joannis quod appropinquans passioni, oravit dicens: Pater, quos dedisti mihi, volo ut ubi ego sum et illi sint mecum, ut videant claritatem meam (Joan. XVII). Si quis vero de apostolis hoc tantummodo dictum asserit, attendat quod ipse alias dicit: Non pro his rogo tantum, sed et pro eis qui credituri sunt per verbum eorum in me (Ibid.). Exaudivit quoque illum de [Col. 0633A] sua oratione, quando oravit dicens: Pater, clarifica Filium tuum. Et venit vox de coelo, clamans: Et clarificavi, subaudis tempore baptismatis et in monte coram discipulis: et clarificabo tertia die a mortuis suscitando. Et non solum pro aliis exauditus est, sed etiam pro suis persecutoribus pro quibus oravit pendens in cruce: Pater, dimitte illis, quia nesciunt quod faciunt (Luc. XXIII). Multa enim millia post ejus ascensionem ex his praedicationem apostolorum crediderunt. Audivit quoque illum in die salutis generis humani, quia tertia die devicto mortis imperio, eum a mortuis revocavit. Sicut retulimus ista ad caput omnium electorum, id est ad Christum, referamus ea et ad membra ipsius. Tempus acceptum quo exaudiri possumus, et dies in qua salutem nobis [Col. 0633B] aeternam procurare valemus, ab exordio Dominicae praedicationis est, sed maxime ab ejus resurrectione usque ad diem judicii quo tempore per bona opera possumus acceptabiles esse Deo Patri, et placere illi, atque exaudiri ab illo. De quo tempore etiam Apostolus subdit: Ecce nunc tempus acceptabile, ecce nunc dies salutis. Tempus acceptabile ad poenitentiam agendam vita praesens est usque ad diem judicii, quae appellatur et dies salutis, in qua nobis salutem aeternam possumus promereri, quoniam apta est ad operandum. De qua die dicit Dominus: Ambulate dum lucem habetis (Joan. XII). Huic diei succedit nox, tenebrae scilicet aeternae damnationis, in qua nemo potest operari sicut Dominus dicit: Venit nox in qua nemo poterit operari (Joan. IX). Et idem Apostolus: [Col. 0633C] Dum tempus habemus, operemur quod bonum est (Gal. VI). Modo enim non possumus ad indulgentiam proficere peccatores, modo valemus obtinere veniam: quia secundum quod propheta dicit: In inferno nemo confidebitur Deo ad veniam (Psal. VI). Erit enim poenitentia, sed sera et tarda.

Nemini dantes ullam offensionem. Offensio proprie est scandalum, ruina, vel impeditio pedis: sed in hoc loco pro occasione maxime ponitur: Simus, inquit, nemini dantes ullam offensionem, id est occasionem peccandi aut in verbo, aut in pravae operationis exemplo, vel neminem scandalizemus in aliquo sermone vel facto; ut non vituperetur ministerium nostrum. Ex persona sua loquitur Apostolus omniumque praedicatorum, jungens se cum Corinthiis. [Col. 0633D] Ministerium praedicatorum vituperatur atque contemnitur: si quod praedicant verbis agendum, destruunt operibus, aliud videlicet praedicantes in publico, et aliud agentes in occulto: bona docentes in propatulo, turpia in conclavi operantes.

Sed in omnibus, subaudis nostris actibus et verbis, exhibeamus et praeparemus nos sicut Dei ministros. Dei minister est, qui Deo militat et Deo servit verbo doctrinae et fructu bonae operationis. Quicunque enim Dei minister vult esse, Deo debet in omnibus ministrare, ut in omnibus quae agit cognoscatur veri Dei esse cultor, verbi gratia, ut doceat inscium, pascat esurientem, potet sitientem, vestiat nudum, calefaciat algentem, colligat vagantem, visitet infirmum, [Col. 0634A] sepeliat mortuum, et in his omnibus non quaerat laudem humanam, sed Dei gratiam: non hominibus placere, sed Dei praeceptis obedire. Haec quicunque fecerit, Deo ministrabit, et merebitur ab illo audire cum electis: Quandiu fecistis uni ex his minimis meis, mihi fecistis (Matth. XXV). In multa patientia. Patientia est, non deficere inter adversa hujus saeculi: quam habuerunt sancti martyres. Non in parva, inquit, neque in modica patientia, sed in multa exhibeamus nosmetipsos sicut Dei ministros. Patientia quoque est patienter ferre delinquentes, sicut beatus Apostolus sustinebat Corinthios: qui, postquam ad fidem venerant, ad vitia pristina sunt reversi, quos aliquando blande, aliquando improbe corripuit, quousque revocavit eos [Col. 0634B] ad fidem. In tribulationibus, subaudis simus in multa patientia, et exhibeamus nos sicut Dei ministros. In tribulationibus dicit, id est in fame, siti, nuditate, aliisque afflictionibus. In necessitatibus. Necessitas dicitur eo quod in nece sit posita, id est in periculo mortis, ubi praecipit Apostolus patientiam servare in angustiis. Omnis indigentia et inopia, angustia vocatur.

In plagis, in carceribus. Saepe plagis virgarum et gladiorum caesus est Apostolus, saepe etiam in carceribus retrusus est pro Christi nomine, ubi non cessavit donum Dei praedicare, contempta sua salute. Admonet autem cum multa patientia, si necessitas fuerit talia pati pro amore Christi et salute fratrum nostrorum, qualia ipse sustinuit usque ad [Col. 0634C] decollationem. In seditionibus simus in multa patientia. Seditiones proprie ad cives pertinent, et sunt tumultus et conturbationes sive contentiones. In laboribus. Paulus apostolus non solum laborabat in praedicatione, sed etiam in labore manuum desudabat: unde sibi victum et vestitum acquirebat in labore scilicet scenofactoriae artis, ne gravis esset suis auditoribus, si ab eis aliquid acciperet, certus hoc sibi proficere apud Deum. In vigiliis simus dediti. Ipse non solum die non cessabat a labore nec requiescebat, sed etiam tantum erat sollicitus circa officium sibi deligatum, ut nec nocte cessaret aut a praedicatione, aut ab alio opere; unde legimus in Actibus apostolorum, quia usque ad mediam noctem suum sermonem protraxit (Act. XX), quando Eutychus, [Col. 0634D] qui interpretatur amens, de tertio coenaculo cecidit, eo quod negligens esset in studio audiendi verbum Dei. In jejuniis simus patientes. Aliquando voluntarie, aliquando invitus jejunabat, et ne ventris causa inclinaretur, Deo gratias agebat. Sicut enim medicina archiatri, id est summi medici, necessaria est vulneribus: ita animae nostrae necessaria sunt jejunia.

In castitate mentis et corporis. Castitas corporis est, immaculate et impollute custodiri ab omni libidinis delectatione. Castitas mentis, integritas est fidei quia illa vera est castitas quae nec mente polluitur. Vel etiam in castitate dicit, id est in sinceritate et integritate verbi Dei simus dediti, ut non [Col. 0635A] adulteremus verbum Dei, non quaerentes gloriam propriam, sed Dei: non pro lucris temporalibus praedicationi insistentes, sed pro remuneratione aeterna: non praedicantes alia in publico, et alia agentes clanculum, et sacram Scripturam non interpretantes perverse. In scientia Veteris Testamenti et Novi simus occupati, non in simulatione, neque in humana sapientia, quae inflat hominem sine charitate. In longanimitate. Longanimitas est longa animi perseverantia, et patientia in adversis hujus saeculi. In suavitate, ut nulli non solum factis, sed etiam nec verbis nostris amaritudinem generemus. In Spiritu sancto, id est, tales nos exhibeamus, ut templum simus sancti Spiritus. In charitate non ficta. Charitas ficta est, quando quis videns fratrem suum in necessitate [Col. 0635B] positum derelinquit eum, quem antea profitebatur se toto nisu mentis diligere. Ficta quoque charitas est, quando quis videns fratrem suum peccare, non corripit eum causa adulationis. Firma vero charitas est, si diligimus proximum ut nosmetipsos et cui tempore prosperitatis adhaerere videbamur, tempore persecutionis illum non derelinquimus. De charitate dicit apostolus Joannes: Charissimi, non diligamus solummodo verbo et lingua, sed opere et veritate.

In verbo veritatis. Simus occupati, id est in doctrina Evangelii, vel certe in verbo veritatis, ut veritatem loquamur cum proximis nostris. In virtute Dei ponamus spem nostram, non in nostra audacia aut alicujus hominis potentia, quia maledictus homo [Col. 0635C] qui confidit in homine (Jer. XVII). Vel, in virtute Dei dicit, id est, ut non nostris meritis deputemus, si quid boni agimus, sed virtute Dei: quo adjuvante omnia bona implere valeamus. Per arma justitiae a dextris et a sinistris, id est, per arma virtutum incedamus in prosperis et in adversis. Arma ergo, id est custodiam virtutum a dextris habet, cujus animum prospera hujus saeculi non elevant in superbiam, neque emolliunt. A sinistris quoque arma habet, quem adversa non dejiciunt, neque frangunt. Paulus igitur a dextris et a sinistris arma portabat, atque securus in medio incedebat cum talia diceret, quia et in prosperis erat humilis, et in adversis fortissimus. Semper ergo adesse debet mentibus nostris in adversitate fiducia, et spes certa, et in prosperitate timor, [Col. 0635D] ne aut adversa in desperationem nos pertrahant. (sicut Cain et Judam proditorem), aut prospera animum in tumorem superbiae extollant, et in sui fiducia decipiant, sicut et Nabuchodonosor, quando dixit: Nonne haec est illa Babylon quam aedificavi? (Dan. IV.)

Per gloriam et ignobilitatem. Sicut nobilis dicitur nominabilis, ita ignobilis sine dignitatis nomine. Sancti apostoli apud fideles gloriosi habebantur, et laudabantur ab illis veraces esse, sancti et justi: apud infideles vero ignobiles et sine aliqua laude. Unde dicit Apostolus: Per gloriam fidelium, et ignobilitatem infidelium: vel, inter illos a quibus gloriosi dicimur, et inter illos a quibus ignobiles, incedamus [Col. 0636A] patienter sicut ministri Dei, ut neque favore et laude fidelium elevemur, neque detractione infidelium dejiciamur. Aliter: Per gloriam sapientiae divinae, et gloriam virtutum sive miraculorum, et per ignobilitatem flagellorum, despectionum, et carcerum patienter incedamus per infamiam et bonam famam. Infamia est mala fama; bona vero fama, bona est opinio et laus. Et quod superius dixit, per gloriam et ignobilitatem, hoc repetivit explanando, inquiens: Per infamiam et bonam famam patienter incedamus, habentes custodiam virtutum a dextris et a sinistris, credentes plus nobisipsis de nobis quid simus, quam aliorum verbis. Ut seductores et veraces. Modo exponit superiora. Ab infidelibus dicebantur esse seductores, magi et malefici: a fidelibus vero, propter [Col. 0636B] sanam doctrinam et virtutem miraculorum, non solum veraces et justi, sed etiam dii habebantur, sicut legimus in Actibus apostolorum (Act. XIV), quando ei et Barnabe coronas detulerunt, dicentes: Dii sunt in effigie hominum latentes. Et quid mirum si apostoli et servi seductores appellati sunt, cum ipse Dominus et magister omnium seductor sit appellatus, dicentibus Judaeis post mortem ejus ad Pilatum: Domine, recordati sumus quia seductor ille dixit adhuc vivens: Post tres dies resurgam (Matth. XXVII). Ut seductores apud infideles, et veraces apud credentes incedamus patienter, protecti undique armis virtutum, sicut qui ignoti incredulis et cogniti credentibus, id est inter illos qui non cognoscunt conversationem nostram, nec valent penetrare doctrinam nostram, [Col. 0636C] et inter illos a quibus cognoscimur esse veri cultores Dei incedamus patientissime muniti armis justitiae:

Quasi morientes, et ecce vivimus. Quasi moriebantur sancti apostoli et martyres, cum per multa tormenta et cruciamenta pene usque ad mortem affligebantur. Sed dum ita essent in periculo mortis constituti et in desperatione vitae, per flagella, verbera, et lapidationes subito virtute Dei roborati confortabantur, et quasi ex mortuis vitam recipiebant. Sic legimus de beato Paulo, quia cum Listris tandiu esset, flagellatus et lapidibus obrutus, per plateas quoque civitatis tractus quousque quasi mortuus relinqueretur: nocte eadem transcurrente diluculo coepit in Derben verbum Dei publice praedicare. Illi [Col. 0636D] enim qui decollabantur, quasi moriebantur dum ab hoc saeculo transibant, sed illa mors temporalis erat, cui succedebat vita perpetua. Ut castigati, verberibus et verbis, sed non mortificati. Quando flagellabantur sancti apostoli et martyres, castigabat quidem illos Deus, ne se extollerent propter maximam gratiam sibi concessam, sed non permittebat eos mori usque ad tempus quo ei placebat. Castigationem quippe in hoc loco pro flagellatione possumus intelligere, sicut legimus Pilatum dixisse de Domino. Castigatum, inquiens, illum dimittam (Luc. XXIII).

Quasi tristes, semper autem gaudentes apostoli et sancti martyres, dum lacrymabantur inter flagella et cruciatus terribiles, tristes videbantur esse in [Col. 0637A] vultu, sed gaudebant in corde, securi de spe coelestium praemiorum, scientes quia non sunt condignae passiones hujus temporis ad futuram gloriam, quae revelabitur in illis: et quoniam tristitia illorum vertenda erat in gaudium aeternum. Electi quidquid tribulationis et persecutionis sustinent, quasi est illis, id est tanquam non sit, quia si caeduntur virgis, si excoriantur, et etiam si occiduntur, omnia quasi sunt: quia transitoria sunt et temporalia. Veniet autem verum illorum, id est gaudium aeternum et vita sine fine mansura. Sicut enim ille qui seminat, expergefactus solet dicere: Quasi videbam homines aequitare, quasi videbam ante me multas epulas appositas, atque totum dicit, quasi, non est ibi veritas, sed sicut umbra transierunt, ita in omnibus [Col. 0637B] quae sancti in hoc saeculo patiuntur, quasi est, quia transitivum est. Videbantur enim inter supplicia mori, videbantur tristari secundum fragilitatem, sed quasi erat ibi, quia mente gaudebant. Et si moriebantur ad tempus, subito transibat illorum mors in vitam aeternam. Reprobis autem, qui totam spem suam in terrenis rebus ac transitoriis ponunt, nec tendunt ad aeterna gaudia, sed in prosperitate felicitateque hujus saeculi laetantur, videtur quod verum teneant, sed non est verum, quia transitivum et temporale est; et cum ab hac vita transierint, nihil invenient ex his quae hic quasi vera visa sunt illis, juxta quod Psalmista dicit: Dormierunt somnum suum, et nihil invenerunt omnes viri divitiarum in manibus suis (Psal. LXXV). [Col. 0637C] Transibit ergo istorum quasi verum, sed non erat verum, et veniet illorum vae, hoc est aeternum supplicium. Sicut egentes simus, multos autem locupletantes. Quasi egentes videbantur divitiis hujus saeculi, sed abundabant divitiis spiritalibus in praedicatione et miraculis, ex quibus locupletabant alios. Vel revera egentes videbantur substantia temporali, sed multos locupletes reddebant, sicut sanctos qui erant Hierosolymis, qui pro Christo omnia sua reliquerant, vel a Judaeis exspoliati fuerant, eo quod in mortuum hominem credidissent, quos alloquitur in Epistola ad Hebraeos: Rapinam, inquiens, bonorum vestrorum cum gaudio suscepistis (Hebr. XII), et de quibus Isaias: Qui recessit, inquit, ab iniquitate et malo, praedae patuit (Isai. LIX). [Col. 0637D] Istos ergo ditabant et locupletabant apostoli, quia ex omnibus locis ubicunque praedicabant, ministrabant eis quae necessaria erant. Unde idem Apostolus in Epistola ad Romanos: Nunc, inquit, proficiscar in Hierusalem ministrare sanctis (Rom. XV). Tanquam nihil habentes, et omnia possidentes. Tanquam nihil habentes erant, quia nihil proprium habebant. Omnia autem possidebant, quia erant illis omnia communia (Act. II, IV). Sic debent et monachi esse tanquam nihil habentes proprium, et omnia possidentes communiter. Vel tanquam nihil habebant, quia non habebant praedia, non aurum, nec argentum, non servos, aut ancillas, et tamen omnia possidebant ista in possessoribus eorum, quos sibi per [Col. 0638A] praedicationis arma et virtutem miraculorum subjugaverant.

In possessoribus etenim omnia possidebant possessorum. Sicut enim quidam dux Romanorum Tarquinius nomine respondit legatis cujusdam gentis, aurum volentibus dare pro pace ac libertate, Romanos potius velle aurum possidentibus imperare, quam aurum habere aut possidere, ita sancti apostoli magis desiderabant possessores divitiarum per fidem et doctrinam Christi possidere, quam aliquid proprium habere. Possumus etiam dicere quia in hoc saeculo apostoli quasi nihil habentes erant, sed in capite suo Christo omnia possidebant, juxta quod idem Apostolus in Epistola ad Romanos dicit de Deo Patre: Qui etiam Filium suum pro omnibus nobis [Col. 0638B] tradidit, quomodo etiam cum illo non omnia nobis donavit? (Rom. VIII.) Simus ergo et nos tanquam nihil habentes in hoc saeculo, non ponendo spem in transitoriis rebus et caducis.

Possidemus enim omnia cum Christo, insuper et ipsum cum Deo Patre et Spiritu sancto possidebimus. Nam sicut dicit Salomon, qui fidelis est, totus mundus divitiarum illius est, quia non appetit ea quae in mundo sunt, cognoscens procul dubio quia mundus transibit et concupiscentia ejus, et in hoc quod non appetit nec quaerit habere nisi quod habet, quasi omnia possidet. Nemo enim plus habet quam qui nullo indiget; et tamen cum divites multa habeant, multis indigent quia plus desiderant habere quam habent. Ille autem nullo indiget, qui praeter [Col. 0638C] necessaria victus, vestimenti et calceamenti, non requirit, contentus his quae habet. In his ergo omnibus imitemur sanctos apostolos, doctores et patronos nostros, sicut filii boni imitantur bonos patres, ut inter adversa et prospera patienter incedamus, exhibentes nos sicut Dei ministros, quoniam si participes fuerimus illorum actuum in hoc saeculo, erimus utique consortes illorum aeternorum praemiorum.

Os nostrum patet ad vos, o Corinthii, cor nostrum dilatatum est. Id est voluntas mentis nostrae et intentio cordis. Praedicatio quoque oris nostri patet, et aperta est jam ad praedicandum, et prompta ad vos docendum. Illius os patet et apertum est ad praedicandum, cujus voluntas est perfecta, praedicatio sancta, conversatio bona. Cujus vero voluntas est [Col. 0638D] tortuosa, conversatio ac vita prava, licet aliquid intelligentiae videatur habere, deficiunt ei verba cum sensu, ideo quod non patet illius os ad praedicandum, quia timet in aliis redarguere quod cognoscit in se ab aliis intelligi.

Non angustiamini in nobis, angustiamini autem in visceribus vestris; et est sensus: O Corinthii, si sensum angustum habetis et strictum, ut non possitis recipere latitudinem mysteriorum divinorum, nolite nobis hoc reputare, quoniam non consistit hoc in nobis, qui vobis ministrare debemus, sed in vobis qui debetis accipere. Non quidem multa vobis possumus dicere, et voluntatem propriam ad hoc habemus, sed intellectus vester et voluntas constringitur [Col. 0639A] in visceribus, id est in interioribus cordis.

Eamdem autem habentes remunerationem, paratam subaudis, quam et nos, quia eamdem fidem habetis, dilatamini et vos, id est extendite sensum et intellectum vestrum, ne prae angustia sensus non possitis penetrare et recipere mysteria divina.

Nolite jugum ducere cum infidelibus. In jugo duo animalia conjunguntur et coaequantur. Jugum vero hic debemus intelligere jugum diaboli, et potestatem quam habet super fideles, ac si diceret: Nolite suscipere jugum diaboli neque aequari infidelibus aut conjungi, ne similes illis efficiamini. Quae enim participatio justitiae cum iniquitate? id est, quae societas justo homini justitiam habenti cum injusto homine et pagano? Nulla. Quae societas luci, id est fideli, [Col. 0639B] cum tenebris, id est infideli? Nulla. Ista est lux, et istae sunt tenebrae de quibus idem Apostolus dicit: Fuistis aliquando tenebrae, id est infideles, nunc autem lux in Domino (Ephes. V), id est fideles.

Quae autem conventio Christi ad Belial. Belial inpretatur absque jugo, significans diabolum qui jugum omnipotentis Dei de collo suo excussit. Dicitur et in libro Samuelis: Qui dixerunt viri Belial, id est absque jugo Dei. Quae conventio, sive quae societas Christi ad diabolum? Nulla.

Qui autem consensus templo Dei cum idolis? id est, quem consensum debent habere fideles qui templum Dei sunt, cum idololatris qui sunt templa daemonum. Nullum. In hoc loco percutit eos qui recumbentes in [Col. 0639C] idolis, comedebant carnes idolothytas, qui debuerant esse fideles et templum Dei. Vos enim estis templum Dei vivi, non deorum qui non vivunt. Deus vivus dicitur, ad distinctionem illorum deorum, qui non vivunt, licet dicantur dii. Sicut dicit Deus, per Jeremiam: Inhabitabo in illis, per fidem et dilectionem per gratiam meam, et inambulabo inter eos. Dei Filius qui ista locutus est de credentibus electis, inter homines ambulavit, sicut dicitur, quoniam super terram visus est, et cum hominus conversatus est, et ipse habitavit in nobis, sicut Joannes dicit: Verbum caro factum est, et habitavit in nobis (Joan. I), et ero illorum Deus, et ipsi erunt mihi populus peculiaris, sicut olim fuit Israel.

Propter quod exite de medio eorum. Hoc Isaias [Col. 0639D] propheta praedixit longe ante captivitatem Babylonicam quod Apostolus ad Corinthios retulit. Dicit enim propheta ex persona Dei, alloquens Judaeos de captivitate revertentes post septuaginta annos: Propter quod, quia populus meus estis, exite de medio Chaldaeorum, ut separemini ab eis, et immundum ne tetigeritis, id est idolum, quo nihil est immundius, ne adoraveritis. Et ego recipiam vos, in terram repromissionis. Referamus et hoc ad Corinthios, et videamus quomodo poterant illi qui crediderant relinquere uxores et liberos suos omnemque substantiam, qui adhuc imperfecti erant, nec poterant implere quod Dominus dicit: Si vis perfectus esse, vende omnia quae habes (Matth. [Col. 0640A] XIX), etc. Non ergo hoc praecepit Apostolus, ut corpore recederent ex toto ab eis qui increduli adhuc erant in medio eorum, sed potius ut mente separarent se ab illis. Exite, inquit, de medio paganorum, sed si non potestis corpore, vel saltem mente: et separamini ab eis voluntate, et immundum hominem nolite tangere. Immundum hominem tangit, qui peccatorem imitatur. Et si hoc feceritis, inquit Apostolus, recipiam vos in omnem familiaritatem, et Dominus recipiet vos in aeternam beatitudinem.



CAPUT VII.

Has igitur habentes promissiones, charissimi, quas supra diximus quod sumus filii Dei, et ipse est [Col. 0640B] Pater noster, mundemus nos ab omni inquinamento carnis et spiritus. Non dixit simpliciter, mundemus nos ab inquinamento, sed ab omni inquinamento carnis et spiritus. Carnis inquinamentum est fornicatio, adulterium, homicidium, et caetera vitia quae corpore perficiuntur: spiritus vero, id est, mentis inquinamentum, est ira, invidia, superbia, mala voluntas, et caetera mala quae in animo cogitantur; perficientes sanctificationem in timore Dei. Sanctificationem in timore, id est per timorem Dei perficit, qui ab omni inquinamento carnis et spiritus mundat semetipsum.

Capite nos, id est intelligite quae dicimus, vel capaces estote sermonis nostri, vel imitamini nos. Neminem vestrum laesimus verbo aut exemplo, sive [Col. 0640C] neminem vestrum exspoliavimus nostra adulatione: neminem corrupimus, pravo sensu aut exemplo: neminem circumvenimus, in negotio, ut evacuaremus sacculos vestros. Quasi diceret: Quod nos non fecimus, fecerunt pseudoapostoli, ideoque non recte agitis praeponentes illos nobis.

Non ad condemnationem vestram dico, id est, non ad vituperationem vestram me laudo aliosque apostolos, sed ad correctionem. Vel, non vos abjicio talia dicendo, sed ut vos corrigatis admoneo. Praediximus enim in priori Epistola quod in cordibus nostris estis, sive in voluntate nostra, ad commoriendum in praesenti vita, ad convivendum in futura gloria, id est, tanto amore et desiderio erga vos ducimur, ut, si fieri posset, martyrium in hoc saeculo per [Col. 0640D] multa supplicia pro Christi nomine nobiscum sustineretis, ut coronam et praemium martyrii nobiscum reciperetis.

Multa mihi fiducia est apud vos, subaudis ideo talia loquor, sperans vos mihi obedientes esse: superabundo gaudio in omni tribulatione nostra, id est, audiens correctionem vestram et bonam conversationem, ita sum gaudio repletus, ut licet in carcere et vinculis tenerer constrictus, nihil doloris sentirem.

Nam et cum venissemus in Macedoniam, nullam requiem habuit caro nostra; sed quod caro non habuit, spiritus habuit qui delectatur inter adversa. Macedonia est regio Achaiae, in quam cum venissent Paulus et Silas, et coepissent praedicare et miracula [Col. 0641A] facere, puella quaedam habens spiritum pythonicum, quae non modicum quaestum praestabat dominis suis divinando, incedendo per plateas, clamabat dicens: O cives, viri isti servi Dei excelsi sunt (Act. XVI). Cujus misertus Paulus, fugavit malignum spiritum ab ea. Videntes autem domini ejus, quia exivit spes quaestus illorum, concitaverunt seditionem non modicam in Paulum et Silam, intantum ut cum diu flagellati essent, mitterentur in ima carceris. Et inde subjungit: Non habuit, inquiens, requiem caro nostra; sed omnem tribulationem passi sumus. Foris, subaudis erant, pugnae, intus timores. Pugnae erant foris in corpore, dum sustinebant verbera et flagella, intus timores in animo, timentes ne passione eorum scandalizati hi qui crediderant, a fide recederent. [Col. 0641B] Aliter: Foris, id est, extra carcerem in publico erant pugnae contra credentes, qui impugnabantur ab infidelibus, intus in carcere erant timores, ubi erant apostoli vincti quia timebant interfici a persecutoribus.

Referens nobis vestrum desiderium, quo desiderabatis vos emendare, vel quo desiderabatis nos videre; vestrum fletum, quo defletis illos qui a fide recesserunt; vestram aemulationem pro me, id est vestrum amorem erga me, quo succensi fortiter defendere voluistis praedicationem meam veram esse, et falsos apostolos a vobis repulistis: ita ut magis gauderem, subaudis de vestra correctione, quam tristarer de vinculis meis.

Non quia contristati estis, subaudis accipientes [Col. 0641C] epistolam, ideo gaudeo, contristati enim estis secundum Deum. Ille contristatur secundum Deum, qui Deum per poenitentiam sibi placari desiderat. Ut in nullo detrimentum patiamini ex nobis, id est in nullo eorum quae vobis imperamus damnum habeatis: quia si contristavimus vos per epistolam, multum prodest vobis.

Quae enim secundum Deum tristitia est, id est, qui Deo placere desiderat, poenitentiam operatur in salutem stabilem, id est in vitam aeternam. Saeculi autem tristitia, id est quae pro amissione rerum temporalium est, vel pro aliquo dolore temporalis rei, mortem operatur, subaudis aeternam, id est damnationem animae: plerumque etiam mortem corporis quod in multis expertum habetur.

[Col. 0641D] Ecce enim hoc ipsum, id est ipsa tristitia, secundum Deum contristari vos, quantam sollicitudinem, id est quantam curam operatur, ne denuo in peccata similia cadatis. Ubi enim sollicitudo est, non est somnolentia, securitas, vel inertia; sed defensionem, subaudis operatur, ut vos possitis defendere ab infestatione daemonum; sed indignationem, quia indignatur homo sibimetipsi dum peccat: qui bonam curam habet, indignatur etiam contra peccantes, vel aliorum indignationes patienter sustinet; sed timorem Dei operatur sed desiderium patriae coelestis; sed aemulationem, id est amorem Dei, studium bonum, et imitationem bonorum operum, sed vindictam in seipso, quia seipsum causa delicti affligit. Dicit beatus [Col. 0642A] Augustinus quod licet ista conjunctio causalis, sed, in hoc loco plenum sensum non reddat, tamen apud Graecos optime resonat. In omnibus, quae vobis praecepi, exhibuistis et praeparastis vos incontaminatos esse negotio, id est impollutos esse a meo praecepto, quia obedistis mihi. Tunc enim discipulus impollutum se reddit a praecepto magistri, quando obedit jussioni illius. Si vero inobediens exstiterit in aliquo, et si ab omnibus alienus culpis exsistit, tamen ex inobedientia maculatur. Aliter: In hoc probatis vos immunes esse a culpa aliorum, quia illorum errorem fortiter corripuistis. Contaminatus enim, auctoritatem non habet in alios vindicare

Igitur etsi scripsi vobis priorem Epistolam, non propter eum solummodo scripsi, qui fecit injuriam, [Col. 0642B] omnibus vobis, accipiendo uxorem patris, vel propter illos qui fraudem fecerunt fratribus; sed ad manifestandam sollicitudinem nostram quam pro vobis habemus. Ideoque subdit: Ideo consolati sumus de vestra emendatione et obedientia atque receptione Titi.

Viscera ejus, id est Titi, abundantius in vobis sunt. Quidquid intra corium continetur, viscus appellari potest. Filii quoque viscera dicuntur. Ponuntur etiam pro nimiae dilectionis affectu, sicut in hoc loco. Viscera ejus, id est nimia dilectio et affectus charitatis erga vos amplius abundavit

Gaudeo quod in omnibus confido in vobis, subaudis quia obedientes eritis mihi.



CAPUT VIII.
[Col. 0642C]

Notum autem facimus vobis gratiam Dei, id est fidem caeteraque talia, quae gratis dantur fidelibus. quae gratia data est Ecclesiae Macedoniae, et quod in multo experimento tribulationis, subaudis nostrae et suae, abundantia gaudii ipsorum fuit, et altissima, sive profundissima, paupertas illorum abundavit, et excrevit, in divitiis simplicitatis eorum. Beatus Apostolus cognoscens Corinthios avaros esse et tenacissimos, proponit eis in exemplum charitatem et bonam voluntatem Macedonum, quam habuerunt erga sanctos qui erant Hierosolymis. Cum enim nimium essent pauperes illi Macedones antequam venirent ad fidem, credendo in Christum, excrevit illorum magna paupertas in multas divitias, quia ex eadem paupertate [Col. 0642D] quam habebant statim ut crediderunt, decreverunt sanctis mittere necessaria, qui erant Hierosolymis, et hoc simpliciter, id est bona voluntate et intentione fecerunt. De eleemosyna ergo et donatione quam volebat Apostolus ut Corinthii mitterent illis qui erant Hierosolymis, multa locuturus est in sequentibus.

Quia secundum virtutem testimonium illis reddo, et supra virtutem voluntarii fuerunt. Ordo perturbatus et praeposterus: Testimonium illis reddo, Macedonibus videlicet, quia supra virtutem suam voluntarii fuerunt, id est plus voluerunt quam possent, et secundum virtutem possibilitatis suae dederunt.

Cum multa exhortatione obsecrantes nos, subaudis [Col. 0643A] ut acciperemus ab eis gratiam, id est donationem quam illi gratis dabant, et communicationem ministerii quod fit in sanctos, qui sunt Hierosolymis.

Et non sicut speravimus, sed semetipsos dederunt, id est, non fecerunt sicut timuimus, quando primum nos posuerunt in carcerem: sperare enim hic posuit pro timore sicut et in Virgilio habetur:

Hunc ego si potui tantum sperare dolorem,
pro eo quod est timere: primum dederunt se Domino, veniendo ad fidem, et corrigendo errores suos, deinde nobis, subdendo se nostro magisterio, ita, subaudi dederunt se ex toto Domino, et nobis subditi fuerunt: ut rogaremus Titum, quando illum ad vos misimus, ut perficeret in vobis gratiam istam, largitatis et eleemosynae, ut sponte mittatis fratribus qui [Col. 0643B] sunt Hierosolymis bona temporalia, sicut isti gratis et sponte mittunt.

Non quasi imperans dico, subaudis talia, sed per aliorum sollicitudinem etiam vestrae charitatis ingenium bonum comprobans, id est, ut per istorum indulgentiam approbare possim bonum ingenium vestrae charitatis, ut si isti tanta miserunt qui pauperes sunt, vos plura mittatis.

Scitis enim aratiam Domini nostri Jesu Christi, quam vobis contulit. Omnia bona quae humano generi data sunt, gratia Dei est, quoniam cum dives esset, secundum divinitatem, possidens omnia cum Patre, propter vos, et omnes credentes, egenus factus est, et pauper, intantum ut non haberet, quod habent vulpes, ut illius inopia vos divites essetis, in coelo: [Col. 0643C] et factus est homo, ut nos faceret deos, juxta quod per Psalmistam dicit: Ego dixi: Dii estis (Psal. LXXXI).

Et consilium in hoc do, subaudis ut ejus paupertatem imitemini. Hoc enim vobis utile est, subaudis facere quod dico, qui non solum facere, sed et velle coepistis ab anno priore, sive ab anno praeterito. Erant aliqui apud illos qui voluntatem quidem habuerunt aliquid mittere fratribus Hierosolymam, sed nihil inde fecerunt. Erant et alii qui aliquid inde fecerunt, sed ad effectum non perduxerunt. Quos omnes hortatur modo dicens: Hoc vobis utile est facere qui velle coepistis, et qui ex parte fecistis.

Nunc vero et facto perficite, id est, opere adimplete.

[Col. 0643D] Si enim voluntas prompta et parata ad dandum est, secundum id accepta est quod habet, subaudis et dat, non secundum id quod non habet, quia non valet illud dare quod non habet, licet velit. Hoc quidem apud homines est, caeterum apud Deum ipsa voluntas bona remuneratur.

Non enim, subaudis ideo talia praecipio, ut aliis sit remissio, id est, abundantia et refrigerium, sed ex aequalitate, subaudis hoc debetis facere, verbi gratia: Qui habet centum solidos, quinquaginta secum retineat, quinquaginta mittat his qui sunt Hierosolymis. Vel ex aequalitate, ut aliquid mittat illis, et aliquid retineat ad suos suorumque usus. Hilarem siquidem datorem benevolentia decet, quae sic suam temperet largitatem ut de illa et pauperum [Col. 0644A] refectio gaudeat, et domestica sufficientia non laboret. Notandum ut hic distinctio sit, ubi dicit, sed ex aequalitate: In praesenti tempore, id est in hac vita, vestra abundantia illorum inopiam suppleat, ut et illorum abundantia, quae spiritalis est, in jejuniis et orationibus, vestrae inopiae sit supplementum, id est, ut quod minus habetis in rebus spiritalibus, in ipsis habeatis et quod illi non habent in temporalibus, vos eis ministretis, ut fiat aequalitas inter vos et illos, dantes vos illis quod non habent, et ipsi vobis quod non habetis, vos illi temporalia, et ipsi vobis aeterna.

Qui multum, subaudis collegit, non abundavit: et qui modicum, collegit, non minoravit. Hoc secundum litteram dictum est de manna. Nam cum praecepisset [Col. 0644B] Dominus per singula capita plenum gomor coligi, quae est mensura tres sextarios continens, quidam collegerunt plus, quidam minus. Sed cum praeparassent sibi cibos in mortario cum pistillo, et ille qui plus collegerat, et qui minus, unam mensuram postmodum reperierunt, plenum scilicet gomor. Spiritaliter autem hic vult ostendere, quia si sunt duo homines, unus dives, et alter pauper, licet dives multa possideat, et distribuat plura pauperibus quam pauper, non tamen superat illius eleemosyna pauperis largitatem, sed plerumque donum parvum pauperis magis est acceptum Deo, quam divitis magnum, quia pauper de victu suo tribuit, dives ex his quibus superabundat. Quod comprobavit Dominus in Evangelio quando videns multa in gazophylacium [Col. 0644C] a divitibus, et vidua Deo diminuta, quod est quadrans, id est quarta pars denarii, dixit (Luc. XXI): Vidua haec plus quam omnes misit, quia illi multa sibi retinuerunt, illa vero totum suum victum misit, nihil sibi retinens: Cor namque, et non substantiam pensat Deus, nec perpendit quantum in ejus munere, sed ex quanto amore proferatur.

Quoniam exhortationem quidem suscepit, a me quam vobis ministravit.

Misimus cum illo, id est cum Tito, fratrem cujus laus est in Evangelio per omnes ecclesias. Lucas qui et Lucius tacito hic nomine intelligitur, qui jam Evangelium conscriptum habebat mirifice, quod legebatur per omnes ecclesias, et insuper Actus apostolorum, quo labore ab omnibus fidelibus laudem [Col. 0644D] habebat.

Non solum autem laudabatur per omnes ecclesias, sed et ordinatus est comes ac socius nostrae peregrinationis.

Devitantes et caventes hoc ne quis vos vituperet et reprehendat in hac plenitudine, subaudis doctrinae et miraculorum, quae ministratur a nobis, videlicet ne quis posset dicere: Bene quidem praedicat Paulus, Barnabas, Timotheus, sociique eorum et millia miracula per virtutem Domini perficiunt, sed in hoc non bene agunt, quia non habent curam sanctorum pauperum qui sunt Hierosolymis, sicut alii apostoli habent, et sicut Paulo praeceptum est et Barnabae ab apostolis, quando ad [Col. 0645A] gentes missi sunt. Unde idem apostolus alias dicit: Constituerunt, inquiens, apostoli, ut nos, ego et Barnabas in gentes operam daremus praedicandi tantum ut pauperum memores essemus.

Providentes bona non solum coram Deo, sed etiam coram hominibus. Apostolus Paulus aliique bona eorum coram Deo providebant, quia in omnibus quae agebant, Deo placere quaerebant. Providebant et coram Corinthiis, quia tales fratres ad eos dirigebant ad recipiendas donationes, quae mittendae erant sanctis Hierosolymam qui sua pro Christo similiter reliquerant, nec erant cupidi divitiarum, aut amatores terrenarum rerum, ne forte occasionem invenirent Corinthii dicendi: Nos multa misimus, sed illi quos ad nos dixerit, furati sunt ea, cum debuissent [Col. 0645B] illa augere. Aliter. Coram Deo, ut diximus, bona providet, qui Deo placere desiderat: et coram hominibus, qui sine querela incidit ne sit nimis justus, sed apud omnes in omni vita sua et conversatione irreprehensibilis habeatur.

Misimus cum illis, cum Tito scilicet et Lucio, fratrem nostrum, subaudis Apollo qui vobiscum jam diu moratus est, quem probavimus sollicitum esse, subaudis pro vobis postquam a vobis recessit propter quorumdam malam conversationem et duritiam morum: nunc autem multo sollicitiorem, subaudis probavimus illum esse pro vobis, quia audivit vos esse correctos et emendatos. Isto in loco est distinguendum et postea ad alia transeundum. Confidentia, subaudis mihi est, multa in vos.

[Col. 0645C] Sive pro Tito, qui est socius meus in praedicatione, et in vos adjutor docendo sicut et ego, sive fratres nostri apostoli, subaudis adjutores vestri, mihi retulerunt correctionem vestram et conversationem sanctam.

In illos, id est in Titum, Lucam et Apollo, ostendite charitatem vestram in faciem ecclesiarum, id est in praesentia fidelium.



CAPUT IX.

Nam de ministerio quod fit in sanctos, ex abundanti, id est ex superfluo, mihi est scribere vobis.

Quoniam Achaia, id est pars Achaiae, parata est ab anno praeterito, illi videlicet, qui extra Corinthum metropolim civitatem habitant.

Ut non dicamus vos in hac substantia. Defectus dictionis et sententiae in hoc loco est non modicus et [Col. 0645D] hujusmodi: Ut non dicamus vos in hac substantia, subaudis carnali et temporali, minus fecisse, qui in omnibus perfecti estis, bona voluntate florentes.

Necessarium existimavi rogare fratres, Titum videlicet et Silam, et Apollo, ut praeveniant, subaudis nos, ad vos. Sic subaudis: Date illam donationem, quasi benedictionem, id est benevolentiam ex charitate, non quasi avaritiam, id est non avare, sed sponte date.

Qui parce seminat, parce et metet. Parce aliquando pro dimitte ponitur, ut illud Virgilii:

Parce metu, Cytherea,
id est dimitte metum: aliquando pro servare, ut ibi: Hic canere incipiam quanta experientia sit parcis apibus. Parcae enim dicuntur apes, quasi [Col. 0646A] servatrices, eo quod servant sua mella. In hoc autem loco per hoc quod dixit adverbialiter parce, voluit significare avarum hominem, cui extorquetur cum violentia ut aliquid largiatur. Ergo qui parce seminat, parce et metet, id est qui parum tribuit pauperi, parum accipiet mercedis, sicut ad litteram ille qui parum seminat, parum colligit. Et qui seminat in benedictionibus, id est qui largitur eleemosynam pauperi cum benevolentia, bonaque temporalia distribuit ex sinceritate mentis, ut neque laudem humanam exinde requirat, neque illum cui aliquid tribuit, velit per hoc subditum sibi facere; de benedictionibus et metet, hoc est, de bona voluntate mentis accipiet mercedem aeternae beatitudinis. Ille in benedictione seminat, qui bona voluntate sub [Col. 0646B] spe aeternae remunerationis hoc agit.

Unusquisque prout destinavit in corde suo, non ex tristitia aut ex necessitate, id est quantum disposuit in animo suo dare Deo, et pauperibus, tantum tribuat, quia melius est non promittere corde aut verbo quam promissum non adimplere. Docet autem Apostolus laeto animo eamdem eleemosynam vel votum perficere quia ex omnibus his qui inferunt aliquid, hunc elegit Deus cui retribuatur qui devoto corde hoc operatur. Unde praecipit non ex tristitia, inquiens, animi hoc faciat aliquis vestrum, aut ex necessitate, id est coactus aut invitus, et non spontaneo desiderio. Ex tristitia hoc adimplet et ex necessitate, qui non sperat se mercedem recipere: sed propter praesentem pudorem et verecundiam invitus [Col. 0646C] hoc agit, ne aliis hoc agentibus ipse avarus et turpis videatur: ideoque ex hoc non fruetur mercede aeterna. Dicit enim beatus Augustinus, quia si panem dederis tristis, et panem et meritum perdis: quoniam quod in praesenti tribuis amittis, et in futuro mercede carebis. Laeto vero animo eleemosynam erogat pauperi, qui certus est de remuneratione aeternorum praemiorum, quem dedit ei Dominus apud quem thesaurizat. Hilarem enim datorem diligit Deus. Hilaris debet esse qui Domino foeneratur: et ille placet Deo, qui quod tribuit postmodum non dolet quasi amissum, sed quasi de duplicato gaudet.

Potens est enim Deus omnem gratiam abundare facere in vobis, ut in omnibus semper omnem sufficientiam et abundantiam habentes, abundetis in omni [Col. 0646D] opere bono. Nolite, inquit, diffidere neque desperare de remuneratione, si hilari animo eleemosynam impenditis, quia potens est Deus omnem gratiam abundare facere in vobis, scilicet ut in praesentia abundetis fide, spe, charitate, scientia divina, omnique substantia temporali: et insuper in futuro aeternam felicitatem tribuere. Hoc enim erit abundare in omni opere bono, si sibi retinet quod sufficit ad suam suorumque explendam necessitatem, et caetera in usus sanctorum vel pauperum impendat.

Sicut scriptum est in Psalmo de quolibet justo eleemosynas danti, et curam pauperum agenti: Dispersit, dedit pauperibus, justitia ejus manet in aeternum (Psal. CIII), justitiam hic appellat largitatem substantiae [Col. 0647A] temporalis vel mercedem ejusdem substantiae distributae quae largitas bene justitia appellatur: quia justum est, ut sicut terra omnibus hominibus communiter a Deo data est ad possidendum, et sicut calor solis et humor pluviarum omnibus communiter tribuitur a Deo, ita etiam quae in terra Dei dono nascuntur, communiter dispensentur et communiter utantur; et haec est justitia, ut quia Deus illud gratis dat, retribuat ex eo et homo, cui deest. Notandum quod dicitur de viro sancto, quia dispersit et divisit pauperibus substantiam sibi a Deo datam, ac dedit pauperibus qui non habent quod ei redderent in praesenti, et non divitibus hujus saeculi, a quibus speraret eadem iterum aut plura recipere: et quoniam usus est praecepto Domini dicentis: Facite vobis [Col. 0647B] amicos de mammona iniquitatis (Luc. XVI), idcirco justitia ejus, id est merces largitatis ejus et retributio ipsius justitiae manet in aeternum, quia ibi posuit divitias suas, et ibi thesaurizavit, ubi fures non effodiunt, nec furantur.

Qui autem administrat semen seminanti, et panem ad manducandum praestabit, et multiplicabit semen vestrum, et augebit incrementa frugum justitiae vestrae. Hoc dupliciter intelligi potest, et juxta litteram et juxta spiritalem intelligentiam. Omnipotens Deus qui administrat homini semen ad seminandum, si eleemosynae fuerit deditus, ipse praestabit ei panem ad manducandum ex semine, et multiplicabit semina ejus in terra, ut qui seminavit quinque modios, colligat quinquaginta; qui decem, colligat centum. Et [Col. 0647C] multiplicabit augmenta frugum justitiae vestrae, id est substantiae vestrae, quae bene justitia appellatur. Aliter: Deus qui administrat homini semen ad seminandum, id est substantiam temporalem unde eleemosynam possit erogare; ipse utique ei praestabit in futuro panem ad manducandum, aeternam scilicet satietatem, quae erit visio praesentissimi vultus omnipotentis Dei. De quo pane dicit Dominus in Evangelio: Beatus qui manducabit panem in regno Dei (Luc. XIV). Et Psalmista de eadem satietate: Satiabor, inquit, dum manifestabitur animae gloria tua (Psal. XVI). Et non solum ibi praestabit aeternam satietatem, sed hic multiplicabit substantiam ejus, sicut supra diximus, ut habeat unde valeat eleemosynam largiorem impendere pro qua augebitur illi [Col. 0647D] augmentum, id est merces et retributio justitiae ejus. Ergo quia omnia bona quae habemus Dei sunt, et semina et nascentia: et Dei nutrescunt, pullulant et multiplicantur ad usus hominum, et ipse praecepit de his communicare eis qui indigent, debemus dare ista temporalia ut mereamur accipere aeterna: sicut plurimi sanctorum fecerunt, inter quos partem beatae remunerationis beatissimus martyr Christi Laurentius obtinet, qui verus dispensator temporalium divitiarum existens, meruit possidere coelestes et aeternas atque immarcessibiles coronas.

Ut in omnibus locupletati et divites effecti abundetis in omnem simplicitatem, quae simplicitas operatur Deo gratiarum actionem per nos, qui ejus praedicatores [Col. 0648A] sumus. Ea intentione et simplicitate debet homo eleemosynam impendere, ut non quaerat illum sibi subjectum facere cui tribuit, neque laudem ab hominibus quaerere.

Glorificantes Deum in obedientia confessionis vestrae. Obedientia confessionem praestat homini quando impletur: quia licet homo taceat cui imperatur, in hoc quod obedit, opus ejus ostendit, et confitetur illum esse valde obedientem; verbi gratia: Praecipitur alicui ire tantum in ambone, licet ipse nihil responderit ei, et tamen ierit cantatum, ipsa cantilena perhibet ei testimonium obedientiae, et confitetur illum valde esse obedientem. In Evangelio quoque Christi glorificate Deum quia Evangelium hoc praecipit: Facite vobis amicos de mammona iniquitatis, [Col. 0648B] et in simplicitate cordis vestri, subaudis glorificate Deum. De qua simplicitate paulo supra diximus,

Et in ipsorum obsecratione pro vobis quibus eleesynam praestiteritis, glorificate Deum, quia illi obsecrabunt et laudabunt Deum pro vobis.



CAPUT X.

Rogo autem, subaudis ut corrigatis, vos, ne praesens audeam, subaudis vos redarguere per eam confidentiam, id est auctoritatem, qua existimor audere in quosdam, subaudis qui peccaverunt, qui arbitrantur nos tanquam secundum carnem ambulemus, id est, tanquam carnaliter vivamus, et carnalia praecepta debemus.

In carne enim ambulantes, id est, in corpore vitam [Col. 0648C] ducentes non secundum carnem militamus, id est non carnaliter vivimus, sed spiritaliter. Spiritualiter enim vivit et militat qui facit quod placet Deo; carnaliter autem vivit et secundum carnem militat, qui desideriis carnis obtemperat.

Nam arma militiae nostrae, quibus militamus contra philosophos et contra daemones, non sunt carnalia, sicut est lorica, galea, mucro, hasta, gladius, clypeus, et caetera talia, sed potentia Dei. Quidam codices habent, potentia Dei, quidam potentia Deo quod utrumque accipi potest hoc modo: Arma nostra, quae sunt arma carnalia, velut singulariter dicamus. Non est gladius noster carnalis, sed potentia Dei, ipsa est gladius noster, quia per virtutem et potentiam illius superamus daemones et malignos homines. [Col. 0648D] Aliter: Arma nostra sunt carnalia, id est infirma et corruptibilia atque flexibilia, scilicet potentia Dei sunt nostra arma, id est, possibilia sunt et fortia ad pugnandum per Deum. Arma ergo apostolorum quibus militabant contra philosophos, verbum praedicationis erat de quo alibi dicitur: Et gladius spiritus quod est verbum Dei (Ephes. VI). Virtus quoque miraculorum gladius erat illorum. Contra daemones vero oratione, jejuniis et vigiliis pugnabant ad destructionem munitionum, subaudis daemonum et philosophorum, et sumus nos his parati, destruentes consilia philosophorum, et consilia daemonum, qui inspirabant in cordibus persecutorum persecutionem contra nos excitari, et destruentes omnem altitudinem, [Col. 0649A] id est omnem superbiam, extollentem se adversus scientiam Dei et sumus nos redigentes in captivitatem omnem intellectum hominum in obsequium Christi, id est in culturam et religionem ejus. Ista captivitas in bonam partem est accipienda. Diabolus ergo persuasione captivavit primum hominem, quando illum sibi subdidit, et postea omne genus ejus in tantum, ut idola ei suaderet adorare pro Deo vero. Sed ipsam captivitatem humani generis quam diabolus captivaverat ad mortem, apostoli per arma praedicationis et virtutem miraculorum captivabant ad Christum et ad vitam aeternam. Nam sicut quilibet imperator terrenus armat milites suos, ut per illos subjuget sibi regna, regiones, et provincias; ita Christus armavit milites suos apostolos spiritalibus [Col. 0649B] armis, et per illos subdidit sibi pene omnes gentes. Et sumus nos habentes in promptu, id est in manifesta voluntate ulcisci omnem inobedientiam, cum impleta fuerit vestra obedientia. Hoc ita est distinguendum et postea quod sequitur inferendum. Et potest dupliciter intelligi, id est ut dicatur, hanc voluntatem habemus, ut ulciscatur vestra inobedientia quam hactenus habuistis per obedientiam bonam. Tunc enim vindicatur et ulciscitur inobedientia quando ei superponitur obedientia. Aliter: Hanc voluntatem, inquit, habemus, ut cum vos impleveritis vestram obedientiam qui perfectiores et bonae voluntatis estis, nobisque in omnibus obeditis: tunc ulciscatur illorum inobedientia per nos, qui dedignati sunt vobiscum aliquid mittere sanctis, qui sunt in [Col. 0649C] Hierosolymis, ut essent participes vestrorum munerum.

Quae secundum faciem sunt, videte, id est quae in praesentia dicuntur a nobis in superioribus et inferioribus vos intelligite et perpendite.

Ut autem non existimer, subaudis a vobis tanquam terrere vos volens, per Epistolas istas, quoniam quidem Epistolae, inquiunt, graves sunt in correctionem et fortes in observatione; praesentia autem corporis, id est forma illius in praesentia posita, infirma sive destituta est, et sermo illius contemptibilis sive despicabilis. Ex persona quorumdam loquitur, qui talia dicebant de illo, et ideo dicit, quoniam quidem, inquiunt, illi.

Non enim quasi non habentes potestatem pertingendi [Col. 0649D] ad vos, in praedicatione superexstendimus nos praedicando usque ad vos: usque ad vos enim pervenimus praedicando Evangelium Christi ab Hierusalem. Habemus etiam spem in abundantia fidei vestrae, etiam in illa, subaudis loca, evangelizare quae ultra vos sunt, non tamen habemus spem neque voluntatem gloriari in aliena regula, id est in his qui per alterius praedicationem crediderunt, et regulam sive rectitudinem fidei perceperunt, neque in his locis quae praeparata sunt ab aliis, volumus gloriari, ne super alienum fundamentum aedificare videamur. Ista sententia, licet tota sit in Latino sermone confusa et concatenata, ac multa desint in subauditionibus, tamen apud Graecos plenior et manifestior habetur [Col. 0650A] in sensu. Verum est quoque quod ipse dixit: Et si imperitus sum sermone, sed non scientia.

Qui gloriatur, in Domino glorietur. Beatus Apostolus sciens omnia bona nos a Deo habere quaecunque habere possumus, sive in natura, quia ab illo facti sumus, sive in instituto, sive in omni conversatione sancta in fide, in spe, in charitate, in bonis operibus, in justitia, in timore Dei, totumque esse ex illius donis sine aliquo nostro merito, abstulit gloriam humanam et superbiam, qua se dicunt multi a se suisque meritis habere quod habent, et dicit: Qui gloriatur in fide, in praedicatione, in virtute miraculorum aut in aliquo bono quod habet, non in se glorietur, sed in Domino, id est ad gloriam Dei totum referat, et de illius gratiae reputet a quo accepit illud. [Col. 0650B] Ut ergo essemus, Dei misericordia est. Ergo si omnino nihil eramus antequam essemus, nihil promeruimus apud Deum ut essemus. Fecit nos ut essemus, et non fecit nos ipse ut boni essemus. Dedit ipse nobis ut simus, et potuit alius dare ut boni simus. Si ipse dedit ut simus, et alius dedit ut boni simus, melior est ille qui mihi dedit ut bonus sim, quam ille qui mihi dedit ut sim. Porro quia nemo in misericordia largior, quam ille a quo accepimus ut essemus, ab illo accepimus ut boni essemus; quapropter omnes debemus cum Psalmista dicere: Deus meus, misericordia mea (Psal. LVIII).

Non enim qui seipsum commendat, ille probatus est; sed quem Deus commendat. Commendatio plerumque pro laude ponitur, sicut in isto loco, et alibi ubi dicit [Col. 0650C] idem Apostolus: Ego debui a vobis commendari (II Cor. XII), id est laudari, et non commendamus nos vobis, id est non laudamus nos apud vos. Probatus autem idem est et probus et laudabilis, sive laude dignus. Non, inquit Apostolus, qui seipsum commendat et laudat apud homines, ille probatus est, sive laude dignus est, quia vanam gloriam patitur: sed quem Deus commendat, id est laudabilem reddit, ille laude est dignus.



CAPUT XI.

Utinam sustineretis modicum quid insipientiae meae. Venientibus pseudo-apostolis ad Corinthios post discessum Apostoli, et dicentibus Apostolum non esse a Deo missum, quia non fuerat a Christo vocatus [Col. 0650D] ante ejus ascensionem, nec ab illo edoctus, insuper et contraria praedicaret praedicationi aliorum apostolorum, quos magnos apostolos vocabant, averterunt plurimos ab amore Apostoli, quos ad amorem suum traxerunt, dicentes se esse missos a magnis apostolis, a Petro, Andrea, Jacobo, caeterisque apostolis. Apostolus ergo volens eos iterum ab amore eorum separare, et ad suum revocare, qui fidem Christi primus in illorum cordibus infixerat, laudabat se coactus verbis, sed non corde neque sensu, quia sciebat se nihil proficere propter laudem humanam, nisi tantum ut illi ab ejus praedicatione non recederent, et quia apud homines stultum et insipientia est ut aliquis se laudet maxime cum Salomon dicat: Laudet [Col. 0651A] te alienus, et non os tuum; extraneus, et non labia tua (Prov. XXVII). Volens se laudare ipse ob causam supradictam, ne daret aliis occasionem laudandi dixit: Utinam sustineretis patienter, o Corinthii, modicum quid insipientiae meae, id est modicam insipientiam meam quod me laudo, sed et supportate me, id est sustinete insipientiam meam in hac parte laudis; quasi diceret: Si vultis patienter sustinere verba mea, dicam: et si non vultis, utique non ideo omittam dicere quod in animo deliberatum habeo. Et hoc quare?

Aemulor enim vos Dei aemulatione. Aemulari est invidere, imitari, amare, et studium habere, sed in hoc loco pro amare ponitur. Aemulor enim vos Dei aemulatione, id est amo vos Dei amore.

Despondi enim vos uni viro virginem castam exhibere [Col. 0651B] Christo. Paulus apostolus desponsavit Corinthios, non sibi, sed Christo per praedicationem suam, et fidem, sicut Moyses desponsavit in Aegypto plebem Israeliticam non sibi, sed Deo (Exod. III). Unde et praeceptum est ei ut tolleret calceamenta de pedibus suis. Signum ergo desponsationis et annulus quo despondit sive desponsavit Apostolus Corinthios Christo, fides fuit Domini Salvatoris, quam ministravit eis. Unde dicit: Despondi enim vos uni viro Christo exhibere volens vos virginem castam, id est ut praeparetis vos virginem castam illi, servantes integritatem fidei. Virginitas enim ista potius est mentis integritas quam corporis. Si ergo attendimus virginitatem corporis, multo plures sunt in Ecclesia virgines [Col. 0651C] mente quam corpore; et multae sunt ex his quae integritatem corporis adhuc habent, quae mente et desiderio jam nupserunt. Quapropter melius est universalem Ecclesiam (quae constat ex utroque sexu et ex utroque ordine) virginem castam esse appellatam, quae et sponsa est Christi, de qua Joannes ait: Qui habet sponsam sponsus est (Joan. III) Quicunque ergo in Ecclesia integritatem fidei habet quam bonis operibus exornat, virgo casta est, et si non corpore, tamen mente: ideoque sponsa est Christi. Qui vero virginitatem utramque, Deo propitiante, caste inviolateque servaverit, sicut plurimi sanctorum fecerunt ex utroque sexu, illi utique palmam obtinebunt quam nemo conjugatorum possidebit. Et si sexus femineus, qui tantum est fragilis et proclivis, hoc [Col. 0651D] observat, quanto magis illi quia virtute viri nuncupantur.

Timeo autem ne sicut serpens Evam seduxit astutia sua, id est ne sicut diabolus indutus serpentem, seduxit mulierem sua calliditate, et per mulierem decepit virum, ita modo corrumpantur sensus vestri a pseudo-apostolis, qui sunt ministri diaboli, et excidant.

Libenter suffertis insipientes, cum sitis ipsi sapientes. Apostolo transeunte a Corinthiis ad alias nationes, corruperunt eos pseudo-apostoli a Judaeis venientes, qui in hoc appellantur insipientes, quia et circumcisionem volebant observare, et sabbati otium, caeteraque praecepta carnalia legis, et Evangelii gratiam tenere. In hoc quoque insipientes vocantur, [Col. 0652A] quia non pro mercede aeterna, neque pro salute auditorum praedicationi insistebant, sed pro lucris temporalibus, ut illos exspoliare possent, et pro laude humana dicentes Apostolum non esse verum praedicatorem, eo quod a Domino per praesentiam carnis non fuerat vocatus, et talia dicebant, volentes eos ab amore Apostoli ad amorem suum retrahere, quod et fecerunt, plurimos simplicium decipientes, quos Apostolus ironicos alloquitur, dicens: Libenter suffertis insipientes, cum sitis ipsi sapientes. Quanquam etenim quidam hunc versiculum ita exponant, ut sit sensus, quasi eos veraciter appellet, dicens sapientes: miror, cum sitis ipsi sapientes, quare sustineatis libenter insipientes, sed beatus Augustinus aliter exponit, destruens hunc sensum et ironicos [Col. 0652B] intelligens eos appellatos esse sapientes. Cum sitis, inquit, o Corinthii, insipientes, putantes vos esse sapientes, non est mirum si patienter sustinetis insipientes pseudo-apostolos.

Sustinetis enim, si quis vos in servitutem redigit. Judaei qui venerant a Judaea, qui utrumque volebant agere, et judaizare, et Evangelium observare, volebant credentes in servitutem redigere legis, ut observarent sabbati otium, et irent Hierosolymam offerre legales hostias, et maxime ut circumcisionem observarent, dicentes nullo modo posse eos salvari sine circumcisione, praecipue cum hoc non solum sit legis praeceptum, sed longe ante legem familiari allocutione dixerit Deus ad Abraham: Masculus cujus praeputii caro circumcisa non fuerit, peribit anima ejus [Col. 0652C] de populo suo (Gen. XVII). In hanc ergo servitutem legis et impedimentum carnis volebant Judaei Corinthios redigere, quibus ipse dicit: Sustinetis enim, id est patienter suffertis, si quis vos in servitutem legis vult redigere.

Si quis devorat, subaudis substantiam vestram, sustinetis. Pseudo-apostoli suis adulationibus et laudibus exspoliabant illos quos decipiebant et in conviviis plurimis diripiebant illorum bona, erantque illi contenti devorari res suas a suis deceptoribus.

Si quis accipit, ac si dicat: Si quis rapit vestra bona a vobis, et accipit sibi, patienter sustinetis. Unde et aves rapacissimae, quae Latino vocabulo accipitres vocantur, Graecae harpiae, id est raptores appellantur, eo quod sibi accipiant, et aliis rapiant, atque [Col. 0652D] hoc modo accipere est aliquid dolo capere. Si quis extollitur in superbiam. Extollentia est superbia. Hos, inquit Apostolus, patienter sustinetis, qui se extollunt de scientia legis, quod in superbiam eriguntur de nobilitate generis. Quod autem sequitur: Si quis in faciem vos caedit. Hic est distinguendum, et postea subinferendum secundum ignobilitatem dico, et ibi similiter distinguendum. Nam licet per se singulae sententiae sub distinctione proferantur, tamen cum dixit: Si quis in faciem vos caedit, exposuit quid esset in faciem caedere, cum subjunxit: Secundum ignobilitatem dico. In faciem enim caedere, est improperare alicui ignobilitatem generis, sicut Judaei improperabant Corinthiis ignobiles esse genere, quorum patres [Col. 0653A] semper idololatrae fuerunt, daemones et lapides pro Deo venerantes, se autem praeferebant, jactantes se quod de genere patriarcharum et prophetarum originem ducerent, de quorum stirpe Christus secundum carnem natus esset. Magna siquidem stultitia est et ignobilitas, aliquem per regenerationem aquae et Spiritus sancti Filium Dei effectum, jactare aliquid de nobilitate generis, maxime cum Dominus dicat omnes nos fratres esse, quamvis aliqui hunc versiculum ita exponant, quasi ad Apostolum pertineat, ut sit sensus. Ignobilem rem ago quod aliquid de nobilitate generis me extollo, non convenit iste sensus, quia nondum pervenit ad illum locum ubi dicturus est se de genere patriarcharum esse, sed eo modo est intelligendus, ut diximus. Et ne forte aliquis [Col. 0653B] putaret, quod pugnis, aut aliquo modo in faciem corporis diceret eos caedi, ideo taliter locutus est. Si quis, inquiens, in faciem, id est in praesentiam caedit, improperando aliquid de ignobilitate generis, patienter sustinetis, et praefertis illos nobis. Secundum nobilitatem autem generis dico, vos in faciem sive in praesentiam caedi, non pugnis, quasi nos infirmi fuerimus in hac parte, subaudis generis, sic praeferunt se nobis illi, et sic pro nihilo ducimur a vobis. De se loquens Apostolus et sui causa, subintroducit personam Barnabae socii sui, qui ex eodem genere Judaico erat. Ita ergo praeferebant se falsi apostoli ex Judaeis apostolo Paulo et Barnabae, quasi de nobiliori genere orti essent quam illi, et quasi de dispari genere nati essent illi duo, ita despiciebant [Col. 0653C] eos. Inde dicit Apostolus: Quasi nos infirmi et ignobiles simus ignobilitate generis, sic se praeferunt nobis: et ita etiam a vobis praeferuntur nobis, sed revera illi sunt potius infirmi in hac parte generis qua se gloriantur: quia dicentes filios se esse Abrahae secundum carnem, non sunt veraciter filii Abrahae, per fidem et operationem, quoniam non sunt imitatores ejus. Nos autem sumus firmi et nobiles, quia existentes filii Abrahae secundum carnem, sumus et per imitationem fidei et operationis. Et iste versiculus per se est proferendus et distinguendus. In quo, subaudis negotio, quis audet, subaudis gloriari; in insipientia dico, audeo et ego gloriari; ac si diceret aliis verbis: Audent illi gloriari in nobilitate generis, licet insipienter dicam, audeo et ego gloriari de [Col. 0653D] nobilitate generis. Ideo autem ait, In insipientia dico, quia stultum videtur, quantum ad homines pertinet, ut in insipientia aliquis semetipsi testimonium laudis ex aliquo perhibeat. Apostolus tamen non erat insipiens, quia non sponte hoc agebat, sed coactus: neque pro laude humana, sed ut Corinthios sua laude ad amorem suum retraheret ab amore pseudoapostolorum, vel in insipientia dicit se audere gloriari de nobilitate generis, ut illorum gloriam evacuet qui se jactabant quod filii essent Abrahae, quia insipienter agebant. Imprudentem etiam se pronuntiat, et insipienter agere in hoc quod se laudat, ne illi prudentes viderentur in hac parte ac nobiles, qui se extollebant de nobilitate generis.

[Col. 0654A] Hebraei sunt illi et ego sum Hebraeus. Hebraei dicuntur ab Heber patriarcha suo. Inde dicit Apostolus: Gloriantur illi de nobilitate carnis quod Hebraei sunt, et ego similiter Hebraeus sum. Israelitae sunt illi de genere Jacob patriarchae, qui et Israel est appellatus. Et ego vere Israelita sum, quia Deum mente contemplor. Semen Abrahae sunt, amici Dei, et ego. Similiter ministri Christi sunt, illi, et ego. Minister Christi dicitur, quisquis Evangelium praedicat. Ut minus sapiens dico, plus ego: subaudis sum minister Christi quam illi: quia ego plus omnibus laboro: et quidquid praedico, operibus exorno. Illi vero, licet in quibusdam rebus bene videantur praedicare, tamen non sunt veri ministri Christi, quoniam quod praedicant ore, destruunt operibus. In hoc autem [Col. 0654B] appellat se minus sapientem esse, quam debebat, quia se laudabat dicens se plus esse ministrum Christi, quam illos: et eo modo quo se dixit supra in insipientia agere, eo nunc minus sapere. In laboribus plurimis, subaudis servio Christo, et est sensus: In hoc apparet plus me esse ministrum Christi quam illos, quia licet illi qui se mihi praeferunt semper in aliquo laboraverint, tamen plus ego laboravi, quia plurimis laboribus die noctuque deservio. Tradunt sancti doctores, quod Apostolus a mane vel a pullorum cantu usque ad quintam horam labori manuum insistebat, unde victum acquireret, et exinde usque ad decimam horam publice disputabat: plerumque tamen et in noctem protendebat sermonem (Act. XX), sicut tunc fecit quando Eutychus somno gravatus, [Col. 0654C] cecidit de solario per fenestram, in carceribus abundantius, subaudis suis inclusus quam illi, et est sensus: Et si illi fuerunt in carcere quos vos extollitis, o Corinthii, ego plus quam illi. In plagis supra modum, subaudis afflictus sum. Saepe plagatus est Apostolus a Judaeis et gentibus, et saepe virgis caesus, et si illi, inquit, plagati sunt, ego amplius. Quaestio est in hoc loco: Cum Apostolus alibi dicat: Fidelis Deus qui non patietur vos tentari super id quod potestis, sed faciet cum tentatione etiam proventum, ut possitis sustinere (I Cor. X), quare hic dicat supra modum in plagis esse afflictum? quae ita solvitur: quia multa sustinuit ipse supra modum humanum, et supra virtutem humanae fragilitatis, sed non supra virtutem divinam, ideoque potuit ea sustinere et [Col. 0654D] superare, quia virtus omnipotentis Dei administrabat ei fortitudinem sufferendi. In mortibus frequenter, subaudis fui positus. Et si saepe fuit in mortibus, quomodo vivebat? In mortibus dixit, pro eo quod est in periculis mortis et in desperatione vitae.

A Judaeis quinquies, quadragenas, subaudis plagas, una minus accepi. Praeceptum erant in Deuteronomio, ut quem delinquentem judices verberabant, ita modum vindictae temperarent, ut plagarum numerus quadragenarium numerum minime transcenderet, ne foede coram eis frater eorum laceratus jaceret. Quod ego per quinque vices factum est, hic summatim tangit Apostolus: Nam quinquies flagellatus a Judaeis, accepit plagas triginta novem secundum legem [Col. 0655A] Moysi, quasi transgressor ejusdem legis (Act. XVI). Refert autem beatus Beda librum delatum esse a Roma per Chidonium orientalium angelorum antistitem in quo erant omnes labores, passiones, et poenae Apostoli, depictae per loca opportuna, inter quae omnia erat depictus Apostolus quasi denudatus jaceret in terra, et super astabat ei tortor quadrifidum habens flagellum in manu, sed unam e fidibus in manu sua retentam, tres reliquas ad feriendum habebat extentas. Si enim quaternis fidibus percuteret decies, quadraginta plagas faceret. Si vero undecies feriret, quadraginta quatuor ictus impleret. Vel si nonies feriret quaternis fidibus, et decima vice ternis, una minus quadraginta plagas daret.

Ter virgis caesus sum: hoc a gentibus passus est. [Col. 0655B] Haec autem in Actibus apostolorum non omnia reperiuntur: quoniam nec in eis Epistolis omnia continentur, quae in eadem historia habentur. Invenimus tamen ibi, quia cum venisset in partes Macedoniae, et esset in civitate Colonia, jussus est virgis caedi: et alia vice jussit tribunus cum gentilium indroduci in castra, et flagellari, ac torqueri flagris. Semel lapidatus sum. Lapidatus est Lystris, civitate Macedoniae, pro puella de qua ejecit spiritum divinationis, quae magnum quaestum praestabat dominis suis. Ter naufragium feci. Naufragium dicitur navis fracta: et quod dicit, ter naufragium feci, sic videntur verba sonare, quasi ipse fecisset illud naufragium, sed sensus est, ter naufragium feci, id est ter naufragium pertuli. Qui ergo saepissime navigio vehebatur per [Col. 0655C] mare, non est mirum si toties naufragium passus est.Nocte ac die in profundo maris fui. Licet quidam dicant Apostolum non esse in mare demersum, ibique in profundo aquarum negent nocte ac die mansisse, tenenda est tamen certa sanctorum Patrum traditio, quia in veritate casu prolapsus est in profundum maris, ubi circumseptus fluctibus die simul et nocte, post, Deo gubernante, liber ad terram rediit. Nunquid ergo ipse qui in exitu filiorum Israel de terra Aegypti mare divisit in divisiones, et postea Jordanem et torrentem Arnon (Exod. XIV), qui etiam servavit Jonam in ventre ceti (Jon. II), et Petro mare calcabile praebuit (Matth. XIV), non potuit etiam militem suum egregium praedicatorem Paulum in profundo maris servare, ut neque a circumpositis praefocari [Col. 0655D] aquis, neque a belluis marinis devorari potuerit? Potens utique potuit, ideoque fecit. Denique non est amplius mirandum Petrum super undas maris non infusis vestigiis ambulasse, quam Paulum nocte ac die in profundo maris illaesum custoditum esse. Mystice vero per Paulum qui nocte ac die in profundo maris fuit, et tamen Domino se protegente ad terras liber pervenit, intelliguntur illi justi qui de profunditate periculorum et perturbationum saeculi a Domino quotidie educuntur, sed plenius in die judicii liberabuntur, atque ad littus aeternae soliditatis perducentur: quia positi inter fluctus hujus saeculi, non dubitaverunt in fide de misericordia Dei. Petrus vero qui primum non infusis [Col. 0656A] vestigiis incessit, sed post modum dubitans cecidit inter fluctus: sicque postea a Domino elevatus, et ad terram est perductus, significat semetipsum qui dubitavit quando negavit, sed a Domino relevatus est ad fidem, et significat omnes martyres omnesque justos, qui in primordio fidei fortiter incedunt, pro nihilo deputantes saevitiam persecutorum; sed postea ingruente tempestate gravissima persecutionis, dubitant in aliquo; sed Domini gratia protecti sublevantur, ne penitus cadant in desperationem et vincantur a procellis atque ad terram electorum perducuntur.

In itineribus saepe, periculis fluminum, subaudis fui. Iterum convertit se ad alia pericula memoranda, volens se ostendere vexantem secundum carnem [Col. 0656B] pro Christo in terra et mari, et multo plura se sustinuisse, quam pseudoapostolos. Solent tempore hiemis et pluviarum transgredi flumina alveos suos, et nimium intolerabile praebere iter viantibus: quia ergo Apostolus hiemali tempore solitus erat transire de loco in locum per pedes, saepe incurrebat fluminum pericula. Periculis latronum saepe interfui. Pseudoapostoli et Judaei increduli immittebant ei latrones ut quia ipsi nec poterant, nec audebant eum publice interficere, ab illorum ministris interficeretur. Periculis ex genere. Sustinuit ipse pericula a Judaeis fratribus suis secundum carnem, qui dolebant quod derelicta lege ad Evangelium se converteret. Unde legimus quia quadam vice Ananias princeps sacerdotum [Col. 0656C] praecepit astantibus sibi percutere os ejus (Act. XXIII), et longum est enarrare quoties hoc factum est. Periculis ex gentibus. A philosophis gentium et principibus multa incommoda passus est propter mysterium incarnationis Filii Dei, passionis, resurrectionis, ascensionisque ad coelos, et propter unius Dei culturam quam praedicabat. Periculis in civitate. Saepe interfuit, quod longum est enarrare. Periculis in solitudine. Pericula in solitudine sustinuit a Judaeis, quando factis insidiis voluerunt eum occidere in via: vel etiam periculis in solitudine interfuit, quia diabolus invidens ei non solum per homines ministros suos eum persequebatur, sed etiam bestias ferocissimas contra eum excitabat, ne auderet de loco ad locum transire. Periculis in mari. Non [Col. 0656D] solum quando ter naufragium pertulit, et quando lapsus in mare, ubi fuit inter medios fluctus die ac nocte, et illaesus permansit, verum etiam saepissime pericula in mari sustinuit. Unde quadam vice impegerunt navem ad littus, quando prora fixa manebat immobilis: puppis vero solvebatur a vi maris; et quando milites volebant omnes custodias occidere, ne quis posset natatu pervenire ad littus. Sed centurio hoc prohibuit propter Apostolum, volens eum servare (Act. XXVII). Periculis in falsis fratribus. Saepe interfuit. Falsi fratres hi sunt, de quibus dicit in Epistola ad Galatas (cap. II), quia subintroierunt falsi fratres explorare libertatem nostram. Hi enim partim Christiani erant, partim Judaei, in neutro tamen [Col. 0657A] perfecti: qui zelo legis et circumcisionis Apostolo invidentes, insidias ei praetendebant.

In labore et aerumna. Aerumna est miseria et moestia. Potest esse labor sine aerumna, id est sine molestia et miseria, atque sine aliquo taedio: et ideo addidit aerumna, ut laborem Apostoli ostenderet esse non sine molestia et afflictione. Solent autem homines laborare in hortis, in viridariis cum delectatione causa exercitandi, sicut legimus de protoplasto: quia posuit eum Deus in paradiso ut operaretur et custodiret illum (Gen. II). Iste enim labor sine aliqua molestia erat. In vigiliis multis. Aliquando sponte et voluntarie vigilabat, aliquando non sponte, sed ex necessitate, quia positus in pressura et angustia, necesse erat ut vigilaret Dei implorans auxilium: [Col. 0657B] sicut quando positus in carcere, cum Sila hymnos Deo cantabat, quando custos carceris splendorem videns in carcere et ostium apertum volebat se interficere, putans omnes victos fugisse, sed hoc Apostolus prohibuit (Act. XVI). In fame et siti. Persequebatur a Judaeis de loco in locum, et ideo famem saepissime patiebatur per inopiam et sitim. In jejuniis multis. Multa fuerunt ejus jejunia quae sustinuit, aliquando volens, aliquando nolens. In frigore et nuditate. Maximum frigus et maximam penuriam propter nuditatem tunc sustinuit, dum duceretur navigio Romam, eo quod appellasset Caesarem quando exeuntes e navi, venerunt in insulam Mitilenam ubi cum congregasset sarmentorum multitudinem ut se calefaceret, vipera a calore ignis procedens [Col. 0657C] invasit manum ejus (Act. XXVII).

Praeter illa quae extrinsecus sunt, id est praeter illa pericula quae in corpore sustineo, instantia mea quotidiana, id est perseverantia mea; et sollicitudo omnium Ecclesiarum. Quia longum erat enarrare omnia pericula, et omnes angustias et tribulationes quas passus fuerat, conclusit, dicens: Praeter illa quae extrinsecus in corpore sustineo, perseverantia mea est semper sollicitudinem habere de omnibus Ecclesiis quibus praedicavi. Timebat enim ne forte quibus praedicaverat a falsis apostolis deciperentur, vel etiam ne propter nimias tribulationes quas videbant et audiebant Apostolum pati, deficerent a fide.

Quis infirmatur, et ego non infirmor. Propter nimiam dilectionem in tantum compatiebatur infirmis, [Col. 0657D] ut etiam ipse videretur infirmari, illorum infirmitatem suam reputans, more medici et procuratoris infirmi agens, qui videns aegrum tristari et dolere, particeps est ejus doloris moerorisque. Quis scandalizatur: et ego non uror? Quantum ad hunc locum pertinet, scandalizari est carnis pati desiderium, et contristari atque affligi calore corporis et ardore vitiorum accendi. Uri similiter est calore libidinis totiusque corporis ardore aestuari Scandalizatur ergo aliquis, quando non sponte illectus pulchritudine mulieris, aut propriae carnis calore, provocatur ad libidinem perpetrandam: sed dum invitus et impraemeditatus hoc agit, scandalizatur sibi et irascitur atque contristatur. Hanc infirmitatem humanae naturae [Col. 0658A] considerans Apostolus, quae nimiae fragilitatis est, dicit se uri ut consultat talibus compatiens infirmitati eorum, nec condemnat hujusmodi talia sustinentes; sed commonet in humilitate sermonis, dicens se similia pati, ut si ille qui tantam gratiam consecutus erat adhuc desideria carnis patiebatur, et magister gentium erat, non desperarent illi qui infirmioris gratiae adhuc erant, si talia paterentur; sed spe promissi praemii repugnarent stimulis carnis, sicut ille repugnabat, ne qui eorum haec ab illo audiebant, desideriis carnis victi in desperationem laberentur. Plus enim est uri quam scandalizari; ac s diceret: Patitur aliquis et affligitur a desiderio et; nimio ardore concupiscentiae, et ego non solum affligor, sed etiam, quod est majus, uror, et quodammodo [Col. 0658B] incendor. Nimiam enim concupiscentiam carnis patiebatur, quando dicebat: Infelix ego homo, id est miser ego, quis me liberabit de corpore mortis hujus? (Rom. VII.) Et illud: Video aliam legem in membris meis, repugnantem legi mentis meae et captivum me ducentem (Ibid.), id est captivare volentem in lege peccati, quae est in membris meis. Nos igitur si volumus coronari cum Paulo apostolo, certemus viriliter, sicut ipse certavit, quatenus omnia oblectamenta vincamus: quia non potest coronari nisi qui legitime certaverit.

Si gloriari oportet quae infirmitatis meae sunt, subaudis in his, gloriabor. Oportebat illum utique gloriari et enumerare suas passiones non pro se ut ille aliquid exinde cresceret apud Deum, sed pro illorum [Col. 0658C] salute quos volebat ab amore falsorum apostolorum ad suum revocare, et ut se etiam aliis in exemplum praeberet et imitabilem. Infirmitatis autem nomine comprehenduntur omnia incommoda et persecutiones atque passiones quas pro Christo libenti animo pertulit, et est sensus: Si gloriari volunt hi qui vos seducunt et retrahunt ab amore meo, mihi detrahendo, in his glorientur in quibus et ego glorior, licet invitus et provocatus. Manifestum est autem non posse illos gloriari in infirmitatibus et passionibus quas pro Christi amore et pro mercede aeterna, et pro salute fratrum, sustinuerint, ac tantum gloriatur de nobilitate generis quod filii sunt Abrahae, de qua ego nolo gloriari, quanquam ex eodem genere originem ducam. Quaerunt nonnulli cum Deus per [Col. 0658D] Salomonem dixerit: Laudet te alienus et non os tuum (Prov. XXVII), quare justi atque perfecti viri aliquando bona et virtutes narrent, quas divinitus perceperunt, verbi gratia: Sicut beatus Job quoque qui dixit: Pes fui claudo et pater orphanorum, causamque quam nesciebam diligentissime investigabam (Job. XXIX), caeteraque hujusmodi; et David: Si reddidi retribuentibus mihi mala (Psalm. VII), id est non reddidi. Apostolus quoque isto in loco multipliciter. Quibus respondendum est, quod perfecti dum virtutes proprias praedicant, et se apud homines laudant, non idcirco hoc faciunt ut ipsi apud homines sua ostensione aliquid proficiant, sed ut eos quibus praedicant exemplo suo ad vitam trahant. In hoc quoque [Col. 0659A] omnipotentis Dei sunt imitatores, qui laudes suas hominibus loquitur, quatenus ab hominibus agnoscatur. Nam Deus qui nos prohibet per Scripturam dicens: Laudet te alienus et non os tuum: ipse per Scripturas sacras laudes suas loquitur, dicens ad Moysen: Ego sum Deus omnipotens, et nomen meum Adonai non indicavi eis (Exod. VI); et per Isaiam: Ante me non est formatus Deus, et post me non erit (Isa. XLIII), quare ergo facit ipse quod prohibet? Nimirum si virtutes suas et miracula ipse taceret, nequaquam eum ullus cognosceret. Si nullus eum agnosceret, nullus amaret. Si nullus amaret, nullus ad vitam rediret; unde per Psalmistam de eo dicitur: Virtutem operum suorum annuntiabit populo suo: Ut det illis haereditatem gentium, opera manuum ejus veritas et judicium (Psal. [Col. 0659B] CX). Virtutes ergo suas annuntiat non ut laudibus suis ipse proficiat, aut indigeat, sed dum suam nobis magnitudinem narrat, nostram ad se imperitiam sublevat. Justi itaque cum virtutes suas praedicant, reprehensibiles non sunt, quia dum vitam suam referunt, aliorum animas ad vitam quaerunt. De quibus tamen sciendum est, quia nunquam bona sua detegunt, nisi eos aut proximorum utilitas, aut certe nimia necessitas cogat, sicut tunc Apostolum coegit, unde ipse dixit: Si gloriari oportet, et revera oportebat. Ergo si gloriandum est Christiano, in humilitate est gloriandum.

Deus et Pater Domini nostri Jesu Christi scit quia non mentior. Dicturus rem pene incredibilem quod Judaei increduli contra eum principes gentium concitassent, [Col. 0659C] regnaque terrae contra eum insurrexerint nihilque ei nocuerint, Deum testem invocat, ut facilius credatur. Ideoque talia commemorat, ut ostendat quanta distantia est inter veros apostolos qui tanta pro Dei amore sustinebant, quaerentes salutem auditorum, et pseudoapostolos qui auditores suos exspoliabant, non quaerentes salutem illorum.

Damasci praepositus gentis Aretae regis custodiebat civitatem Damascenorum ut me comprehenderet. Damascus civitas est metropolis Syriae, quam aedificavit Damascus Eliezer, servus Abrahae, et interpretatur Damascus sanguinem bibens, quod bene convenit illi loco, quia ibi effusus est sanguis Abel. Illa autem quae hic dicuntur de Apostolo, in exordio fidei ejus facta sunt, quando caecatus a Domino in itinere [Col. 0659D] productus est Damascum, ubi mansit diebus tribus non bibens neque manducans. Postea vero baptizatus, et accepto pane confortatus, introivit statim in Synagogam Judaeorum et coepit publice praedicare nomen Domini Jesu. Quod videntes Judaei succensi sunt zelo, et quaerebant occasionem quomodo cum perderent; sed dum per se minime hoc auderent agere, adierunt praepositum civitatis super hac re: quatenus illius auxilio et permisso valerent illum occidere. Qui volens placere Judaeis, et strenuus in officio sibi credito apparere, praecepit custodiri undique civitatem ne ullo modo vivus effugere potuisset: sed Dei auxilio procurante effugit eo modo quo sequentia manifestant.

[Col. 0660A] Et per fenestram, inquit, in sporta dimissus sum per murum, et sic effugi manus ejus. Sporta vas est ex junco et palmarum foliis contextum in quo deorsum cum funibus dimissus est per murum a fratribus fidelibus. Quaestio est in hoc loco quare Apostolus de Damasco fugerit, qui dicebat: Ego non solum alligari in Hierusalem, sed et mori pro nomine Domini Jesu paratus sum (Act. XXI); quae hoc modo solvenda est: quia non ideo fugit ut martyrium horreret accipere, sed maluit campum certaminis quaerere, et latitudinem gentium petere, quam intra claustra civitatis teneri, et occidi, ubi perpauci erant credentes, qui ejus martyrio corroborarentur et informarentur, ut similia pati non dubitarent. Quod postea implevit ipse dum martyrium sustinendo plurimos ad hoc informavit. [Col. 0660B] Implevit ergo praeceptum Domini dicentis: Cum vos persecuti fuerint in civitate ista, fugite in aliam (Matth. X). Et revera servavit pariter exemplum martyrii et utilitatem praedicationis suae quam postea implevit. Hujus ergo exemplo erudimur adversariorum pugnam et constanter appetere, et prudenter aliquando declinare.



CAPUT XII.

Si gloriari oportet, non expedit quidem. Si gloriari me oportet propter salutem aliorum et necessitatem supradictam, qua compellor, in hoc possum gloriari, quia evasi manus persequentium, tamen non expedit, id est non est mihi necesse ut glorier: quia non elegi superbiam et jactantiam, sed humilitatem

[Col. 0660C] Veniam autem ad visiones et revelationes Domini, subaudis de quibus potero gloriari. Visiones et revelationes Domini dicit, quod unum est, quas ei ostendit Dominus. Nunc in sequentibus dicturus est quo sit elevatus, ut per hoc possimus intelligere quanta et qualia ei ostensa et dicta sunt: ne sicut pseudoapostolis aliisque incredulis videbatur, minor caeteris apostolis in gratia crederetur, quamvis novissimus sit vocatus, et Dominum praesentem in carne non viderit.

Scio hominem in Christo ante annos quatuordecim sive in corpore, sive extra corpus nescio, Deus scit, raptum hominem usque ad tertium coelum. Mos et usitata consuetudo est scriptorum, qui nobis sacras litteras ministrant ut quando ab aliquo eorum narratur [Col. 0660D] historia cum ad seipsum venerit, sic de se tanquam de alio loquatur; sicut fecit Moyses qui dixit: Erat autem Moyses vir mitissimus super omnem terram (Num. XII); et Job: Vir erat in terra Hus nomine Job (Job. I); sic beatus Matthaeus, cum in textu narrationis suae venisset ad seipsum, vidit, inquit, publicanum nomine Matthaeum (Matth. IX), non dixit, vidit me, sed sic se inseruit ordini narrationis suae, cum venisset ad seipsum tanquam rerum gestarum scriptor, non tanquam suipsius praedicator. Inusitatius tamen beatus Apostolus non in historia, ubi rerum gestarum suscipitur explicanda narratio; sed in Epistola hoc fecit, sicut isto in loco apparet ubi loquitur de se causa humilitatis quasi de alio, inquiens. [Col. 0661A] Scio hominem in Christo manentem ante annos quatuordecim raptum usque ad tertium coelum. Ex quo Apostolus raptus est usque ad tertium coelum usque ad istud tempus quo ista conscripsit quatuordecim anni completi sunt, unde liquido apparet, quia magna necessitas compulit illum patefacere quod per tot annos in intimo cordis arcano celaverat. Igitur de his verbis Apostoli, diversi diversa sentiunt, quorum opiniones huic loco perlongum est inserere, et ad praesens narrare, nisi tantummodo pauca ex pluribus. Julianus Pomerius, vir sanae prudentiae, primum coelum dicit isto in loco appellatum esse aerium, a quo aves coeli vocantur: secundum sidereum, ubi continentur duodecim signa caeteraque astra, praeter septem planetas, quod et firmamentum appellatur: [Col. 0661B] tertium intelligit spirituale sive mentale, ubi angeli et animae sanctorum in contemplatione Dei sunt positae, contemplantes super se Deum omnipotentem, qui omni creaturae praesidet: ita tamen praesidet ut in praesidendo omnia sustineat, sustinendo circumdet, circumdando impleat. Secundum illius intellectum ad istud tertium coelum mentale raptus est Apostolus. Et in hoc quidem bene sensit. Sed secundum beatum Augustinum adhuc necesse est ad altiora conscendere, et profundiora scrutari, qui in elucidandis quaestionibus omnes doctores post Apostolos praecellit. Quia ergo Apostolus non humanas, neque angelicas visiones dicit se enarrare, altius ista inquirenda sunt. Tria igitur genera esse visionum manifestum est. Est visio corporalis quae corporeis oculis [Col. 0661C] fit, qua videmus coelum et terram atque omnia visibilia et corporea. Et est visio spiritalis, qua ea quae videmus et audimus in praesenti, memoria recondimus: et ea quae audivimus vel vidimus in praeterito, modo quasi praesentia cernimus. Et cum alicubi sint a nobis posita ea quae vidimus corporaliter, nunc absentes quasi praesentia cernimus; verbi gratia: Sum modo per praesentiam corporis Romae, et cerno ita Carthaginem quam dudum vidi quasi in praesentia mea sit posita, cum longe sim ab illa remotus. Quae duo genera visionum communia sunt nobis cum pecoribus et avibus, quae vident per corpus, et eorum quae videntur imaginaliter spiritus informantur. Unde et pecora praesepia recognoscunt, et aves ad nidos suos revolant. Nisi enim partem [Col. 0661D] spiritalis visionis, id est memoriae haberent, quae constat solummodo in anima, nequaquam recedentes aves a nidis suis recordarentur illorum: neque animalia recognoscerent praesepia. Est et tertia visio intellectualis, quae nihil est aliud nisi rationabilitas et excellentia animae, per quam ea quae corporaliter videmus et imaginaliter in memoria retinemus, intellectu discernimus. Intellectu igitur discernimus quod illud sit corpus, illud similitudo corporis, et plerumque quid significet. Hanc intellectualem visionem nullatenus pecora aut volatilia habent: quia nec seipsa intelligunt, nec illa quae oculis cernunt. Postremo corporalis visio sine spiritali esse non potest, quae eti n anima solummodo. Spiritalis vero sine corporali [Col. 0662A] esse potest, unde absentes homines recordamur, et in tenebris ea quae videmus imaginaliter cernimus, insuper et somnia: intellectualis nempe nec corporali indiget, nec spiritali. Intellectu namque nec corpus videmus, nec imaginem corporis. Per hunc quippe videtur justitia, charitas, ipse Deus, ipsa mens hominis, quae nullum habet corpus, nullam soliditatem corporis. Quapropter ista visio intellectualis transcendit et praecedit illas duas praemissas, corporalem scilicet ac spiritalem. Quod probare possumus ex volumine Danielis prophetae, ubi legimus, quia cum Balthasar epularetur et potaret opipare sive splendide in vasis templi Domini quae asportaverat Nabuchodonosor avus ejus de Jerusalem, vidit articulos manus scribentis in pariete aulae regiae. [Col. 0662B] Vidit corporali visione, continuoque per corporis sensum imago rei corporaliter factae, spiritui ejus impressa est: atque ad alia dum se verteret, licet corporaliter illa non cerneret, sed spiritali visione et memoria videret, videbat in spiritu, id est in anima, et non intelligebat quid significaret: quia non pleniter habebat intellectualem visionem, licet aliquid inde haberet. Unde apparet quia non in omnibus hominibus viget. Intelligebat signum esse quod videbat, id habens ex mentis officio, id est ex intellectuali visione: et quia requirebat quid significaret, etiam ipsam inquisitionem utique mentis intellectus agebat. Quo non comperto, Daniel accessit: et quia intellectualem visionem habebat, spiritu prophetico mente illustrata, perturbato regi quid illo signo portenderetur [Col. 0662C] aperuit. Ipse potius propheta per hoc genus quod mentis est proprium, potuit intelligere ac dicere quid significaret, quam ille qui in signum factum corporaliter viderat, et ejus imaginem in spiritu cogitando cernebat, nec aliquid intellectu nosse poterat nisi signum esse, et quid significaret ut intelligeret inquirere. Tres igitur coeli non absurde possunt intelligi tria genera visionum, de quibus hactenus locuti sumus ita tamen ut per primam visionem intelligamus quidquid infra ambitum siderei coeli continetur pariter cum ipso, quod et firmamentum appellatur: Per secundum coelum spiritale, ubi angelica natura et animae sanctorum in contemplatione Dei sunt positae. Per tertium vero coelum intelligitur jam intellectualis visio et rationalis, qua intelligendo [Col. 0662D] conspicitur charitas, pax, gaudium, longanimitas, bonitas, benignitas, fides, modestia, continentia, caeteraque hujus modi quibus propinquatur Deo, et qua ipse Deus videtur, ex quo omnia, per quem omnia, in quo omnia. Ad quam, id est intellectualem visionem, quae designatur per tertium coelum, raptus et elevatus est apostolus Paulus, ubi, id est in intellectuali visione, non solum ea quae in spiritali coelo sunt intelligendo vidit, sed etiam ipsam Dei substantiam, Verbum Domini, per quod facta sunt omnia, in charitate Spiritus sancti, non per corpus, non per similitudinem corporis, sed sicut est ipsa Veritas, contemplatus est in hac vita, videlicet quod Deus omnipotens trinitas sit in personis [Col. 0663A] et unitas in substantia: sicut videndus est ab omnibus sanctis post generalem resurrectionem. Quaestio vero non modica isto in loco oritur, quomodo ipsa Dei substantia a quibusdam in hac vita positis videri potuerit, propter illud quod dictum est ad Moysen (Exod. XX), nemo potest faciem meam, id est invisibilitatem meam, videre et vivere: et propter illud, Deum nemo hominum vidit unquam in mortali vita ex toto positus: Quae ita solvitur, quia potest humana mens, id est intellectus et rationabilitas animae divinitus rapi ex hac vita ad angelicam vitam antequam per istam communem mortem carne solvatur, sicut credendum de beato Apostolo, ubi a Deo facta est ab hujus vitae sensibus, quaedam intentionis aversio. Tam evidens tamque manifesta fuit eadem visio intellectualis, ut sive in corpore, [Col. 0663B] sive extra corpus fuerit, id est utrum sicut solet in vehementiori exstasi vel excessu ab hac vita mens in illam vitam fuerit alienata, manente corporis vinculo, anima videlicet in corpore, an omnino talis resolutio facta fuerit, qualis in plena morte contingit, anima recedente ipse se nescire profiteatur: Quapropter nec nobis est quaerendum nec contra illud agamus quod dicitur (Eccli. III): Altiora te ne scrutatus fueris. Ita fit ut et illud verum sit quod dicitur: Nemo potest faciem meam videre et vivere, quia necesse est ab hac vita abstrahi mente sive intellectu, quando in illius ineffabilitatem visionis assumitur. Et non fit incredibile quibusdam sanctis nondum ita ex toto defunctis, ut sepelienda cadavera remanerent, etiam [Col. 0663C] istam excellentiam visionis fuisse concessam.




SUPERIORUM EPILOGUS.

Tres coeli significant tria genera visionum quarum prima est corporalis, qua videmus coelum et terram, caeteraque corporea et visibilia: Secunda spiritalis quae fit in anima sine intellectu, cum imagines eorum quae videmus, memoria recondimus, et in tenebris ea quae vidimus imaginaliter cernimus: insuper et somnia et aedificia et homines quos dudum vidimus, sic spiritali visione videmus in anima quasi praesentes sint nobis. Istae duae visiones communes sunt nobis cum pecoribus et volatilibus, quae et corpora vident et loca propria recognoscunt. Sic pecora agnoscunt praesepia sua et aves ad nidos suos redeunt [Col. 0663D] quia recordantur illorum. Est et tertia visio intellectualis, quam nullatenus habent pecora et volatilia, sed angeli et homines ratione utentes. Unde intellectus, id est ratio; tamen non in omnibus hominibus aequaliter viget. Intellectu autem sine ratione discernimus, quod illud sit corpus, illud similitudo corporis, et per hanc visionem videtur justitia, charitas, ipse Deus. Ad istam ergo visionem intellectualem, quae est tertia, et quae designatur per tertium coelum, quae etiam transcendit sua excellentia duas praemissas, ita raptus et elevatus est divinitus Apostolus, ut Deum non per corpus, non per similitudinem corporis, sed sicut est ipsa Veritas cerneret: et sicut videndus est post hanc vitam ab omnibus [Col. 0664A] electis. Quae visio tam evidens tamque manifesta fuit, ut ipse Apostolus se profiteatur nescire, utrum quando raptus est in tertium coelum, in corpore fuerit, quomodo est anima in corpore, cum corpus vivere dicitur, sive vigilantis, sive dormientis, sive in exstasi a sensibus corporis alienata, an omnino de corpore exierit, ut mortuum corpus jaceret, donec peracta illa demonstratione membris mortuis anima redderetur: et non quasi dormiens evigilaret aut exstasi alienatus, denuo rediret in sensus, sed mortuus omnino revivisceret.

Et scio hujusmodi hominem, sive in corpore sive extra corpus, nescio, Deus scit, quoniam raptus est in paradisum, et audivit arcana verba quae non licet homini loqui. Bis raptum se dicit Apostolus: primum ad tertium coelum, postea in paradisum, non in illum [Col. 0664B] paradisum terrenum, ubi quondam fuit protoplastus, sed in coelestem paradisum. Nam paradisus interpretatur hortus deliciarum, et significat beatitudinem electorum, coelestem scilicet requiem, ad quam raptum se dicit Apostolus eo modo quo ad tertium coelum, audivit arcana verba, id est occulta, secreta atque ineffabilia, quae non licet homini loqui. Inter ipsos spiritales viros coelestem vitam ducentes, sunt utique alii aliis capaciores, atque meliores in tantum ut ad ea pervenerint quae non licet eis aliis loqui. De talibus erat Apostolus, qui audivit in paradiso ineffabilia verba, quae non licet homini loqui, id est, aut ille qui audivit non potest ea aliis narrare propter ineffabilitatem illorum, aut non permittitur ei, aut si [Col. 0664C] tantae dignitatis est ut permittatur ei loqui, et possit aliis narrare, illis qui audiunt non licet ea loqui, quia non valent ea capere ob magnitudinem mysteriorum.

Pro hujusmodi, subaudis visionibus Dei manifestissimis, gloriabor, laetabor, gaudebo et exsultabo, pro me autem, id est pro mea extollentia et laude vel pro meis meritis, nihil gloriabor, quia gratia Dei sum id quod sum, nisi in infirmitatibus meis. Infirmitatis nomine comprehendit omnia incommoda et passiones quas sustinebat pro Christi nomine, in quibus ipse gloriabatur.

Nam et si voluero gloriari, subaudis propter meritum quod habeo apud Deum, non ero insipiens, illud narrando. Quare? Veritatem enim dicam. Hoc dicit, [Col. 0664D] quia si meritum suum profiteatur quod habet apud Deum, non erit imprudens, quia veritatem loquitur. Ergo si quis pro utilitate et aedificatione aliorum bonum sibi divinitus concessum cum humilitate narrat, non agit insipienter, quia veritatem loquitur. Qui vero bonum quod habet, propter jactantiam aliis praedicat, deputans illud suis meritis, vel quod non habet dicit se habere, insipiens et nimium est imprudens; quia mendacium loquitur: Parco autem, id est dimitto narrare gloriam meam et meritum atque gratiam, ne quis me existimet supra id quod videt in me, aut audit aliquid ex me. Nolebat Apostolus narrare gratiam sibi largitam, quia nolebat major apparere et sanctior quam erat. Inde dicit: [Col. 0665A] Idcirco nolo gloriari, et dimitto omnem gratiam mihi concessam, ne quis putet me meliorem sanctioremque esse supra id quod videt in mea conversatione: aut supra id quod audit ex me ab aliis.

Et ne magnitudo revelationum extollat me, subaudis in superbiam, datus est mihi, a Domino, stimulus carnis meae, angelus Satanae qui me colaphizet. Quidam dicunt Apostolum dolore capitis laborasse, quidam a diabolo de ardore libidinis tentari et affligi, quod verius est. Ne ergo in superbiae tumorem extolleretur, permissus est tentari a diabolo de ardore libidinis, quam appellat stimulum carnis. Ut enim dicunt doctores, stimulus proprie tumoris et libidinis est, ipsumque stimulum carnis a quo pungebatur et accendebatur, vocat angelum Satanae, id est [Col. 0665B] nuntium diaboli, quia a diabolo immittebatur ei illa talis stimulatio concupiscentiae. At quandocunque Apostolus patiebatur illam stimulationem, sciebat illam a diabolo sibi immitti. Sed Dominus qui permittebat eum colaphizari, id est affligi et tribulari a tentatione diaboli, ne in superbiam erigeretur, cognoscendo suam fragilitatem, ipse utique custodiebat eum ne in vitium libidinis caderet. Unde apparet, quia per venenum fugabat venenum. Veneno libidinis et tentatione carnis fugabat ab illo venenum superbiae. Dedit namque ei Dominus antidotum tyriacum, quod de serpente conficitur, qui vocatur Tyrus, sive Tyriacus, a quo et tyriacum appellatur, et fugat venenum aliud. A quo tentabatur de libidine, ab illo sanabatur a vitio superbiae, quia a Domino [Col. 0665C] acceperat contra venenum superbiae antidotum tyriacum, quod gustatum venenum pellit. Erudire quippe volens Dominus electos suos, et custodire in humilitate virtutum permittit eos tentari saepe, sicut egregium praedicatorem a diabolo permisit tentari, ne magnitudine revelationum extolli potuisset: ipsamque tentationem sic disponit, ut qui elati perire poterant in humilitatis gradu consistentes, a perditione et praecipitatione serventur. Quapropter si quis tentationem aliquam sustinet, non debet desperare neque deficere, sed cum Dei adjutorio decertare ut vincat.

Propter quod, subaudis impedimentum libidinis, ter Dominum rogavi ut discederet a me stimulus carnis, sive angelus Satanae. Quaeri potest isto in loco, [Col. 0665D] cum Dominus dicat per prophetam (Isa. LVIII) de quolibet electo: Adhuc te clamante dicam: Ecce adsum; et in Evangelio (Joan. XIV): Omnia quaecunque petieritis in nomine meo fiet vobis, quare eximius apostolorum, orans liberari a tentatione diaboli et stimulatione carnis, non sit exauditus? Sed sciendum est, quia ideo non est exauditus, quia non petebat in nomine Jesu, id est quod ad salutem suam pertinebat. Nesciebat enim petere pro se quod sibi utile erat, sicut alias ipse dicit: Nam quid oremus sicut oportet nescimus (Rom. VIII). Si ergo esset exauditus, ut ab illo recederet tentatio diaboli, concupiscentiaque carnis poterat evenire ut cito in superbiam extolleretur. Et ne nimium contristaretur, audiamus [Col. 0666A] quid ei dixerit Dominus, sive per angelum, sive in corde, aut alia revelatione. Sufficit tibi gratia mea. Gratia isto in loco intelligitur quidquid donorum gratis datum est apostolo Paulo, videlicet quod de coelo vocatus est, quod fidem accepit ut crederet, quod remissionem omnium peccatorum in baptismate percepit, quod ad gratiam apostolatus et praedicationem gentium electus est, quod sapientiam prae omnibus apostolis a Deo percepit, et quod ad visiones et revelationes Domini ad tertium coelum raptus est, necnon quod verba ineffabilia audivit in paradiso, de ista gratia dixit ei Dominus: Sufficit tibi gratia mea. Ideo noli orare pro stimulo carnis, ne forte in superbiam labaris. Nam virtus in infirmitate perficitur. Virtus, id est perfectio virtutum, [Col. 0666B] in infirmitate carnis et labore atque tentatione perficitur, si ipsa infirmitas patienter sustinetur, et contra tentationem concupiscentiae viriliter pugnatur. Libenter igitur gloriabor in infirmitatibus meis, ut inhabitet in me virtus Christi. Postquam cognovit prodesse sibi quod nocere putabat, responsumque accepit a Domino quod perfectio vitae omniumque virtutum in infirmitate perficitur, libenter se dicit gloriari, id est gaudere et laetari in suis infirmitatibus, id est in suis passionibus quas pro Christo sustinebat, ut in eo dignaretur habitare virtus et gratia, sive perfectio omnium donorum Christi. Ergo quia aliter perfectionem virtutum habere non possumus, nisi tentamenta et oblectamenta carnis patienter sustinuerimus, pugnando tamen contra vitia certemus [Col. 0666C] cum Apostolo, ut in nobis habitet virtus et gratia donorum Christi, pariterque cum illo coronemur in coelesti regno.

Propter quod, subaudis ut inhabitet in me virtus Christi, placeo mihi in infirmitatibus meis, non in prosperitate et divitiis hujus saeculi, sed in contumeliis, id est flagellationibus vel opprobriis, non in honoribus saeculi, sed in necessitatibus, non in epulis vel otio, sed in persecutionibus, non in salutationibus, sed in angustiis, non in jactantia elationis, et hoc pro Christo patior, non pro aliquo crimine. Cum enim infirmor, subaudis in corpore, tunc potens sum, subaudis in anima. Unde caro atteritur, affligitur, et infirmatur, inde anima roboratur et crescit.

Factus sum insipiens, subaudis mea merita et virtutes [Col. 0666D] proprias narrando, sed tamen vos me coegistis ad hoc, quos ab amore falsorum apostolorum ad nostrum volui reducere. Insipientem se dicit, sed utique non est insipiens, quia vera locutus est: et licet pro salute aliorum coactus suas virtutes narraret, tamen de humilitatis gradu non cecidit. Ego enim debui a vobis commendari, id est laudari: Nihil enim minus fui in praedicatione, in virtute miraculorum, ab his qui sunt supra modum apostoli, id est a Petro, Jacobo et aliis praedecessoribus meis, qui a meis detractoribus dicuntur supra modum meum esse magni apostoli. Tametsi nihil sum, id est quamvis nihil sim comparatione illorum, signa tamen apostolatus mei, id est miracula, facta sunt a me super vos, sive [Col. 0667A] in vobis, quia mortuos vestros suscitavi, et infirmos curavi

Quid minus habuistis prae caeteris Ecclesiis, nisi quod non gravavi vos? nihil accipiens a vobis. Donate, id est indulgete mihi hanc injuriam, si injuria dicenda est. Ironice loquitur. Re enim vera injuria non erat, sed consideratio.

Ecce tertio hoc paratus sum venire ad vos. Quaeri potest: Cum non legamus illum venisse ad eos nisi tantummodo una vice, quando moratus est apud eos anno uno et dimidio, neque posteaquam ab eis discessit, sicut ipse in priori epistola dicit, quia, testor Deum, non veni Corinthum postquam a vobis recessi, parcens vobis, id est ne vobis oneri essem, quare modo dicat se tertio venire? Sciendum est [Col. 0667B] quia per praesentiam carnis una vice tantummodo venit, quando eis praedicavit: secundo per priorem Epistolam venit, non per semetipsum. Tertio per istam secundam Epistolam dicit se venire: quasi enim in Epistolis suis veniebat ipse. Et non ero gravis vobis, id est nihil accipiam a vobis. Non quaero vestra, sed vos, id est vestram salutem.

Ego libentissime impendam, subaudis vobis omnia quae mea sunt in praedicatione, in miraculis, et superimpendar, id est morti me tradam pro animabus vestris, licet plus vos diligens minus diligar, subaudis a vobis.

Sed esto. Ego vos non gravavi. Esto proprie adverbium est concedentis, et ponitur pro si: isto autem in loco hunc obtinet sensum: Sed esto, id est si [Col. 0667C] minus diligar a vobis, ego tamen vos non gravavi in aliquo. Sed cum essem, inquit, astutus, dolo vos cepi? Increpative atque interrogative est legendum: Cum essem, inquit, callidus et ingeniosus, dolo et fraude vos cepi ad fidem Christi? Non, sed per praedicationem veram et virtutem miraculorum adduxi vos ad fidem cooperante Christo.

Olim putatis quod excusemus nos apud vos, subaudis non facimus, quia non est necesse: Hoc dupliciter intelligi potest. Nunquid a praeterito tempore dubitatis de nobis, arbitrantes nos ideo talia loqui, quasi non simpliciter agamus erga vos et idcirco nos excusemus? Non loquimur ideo talia ut nos excusemus quia simpliciter incedimus. Aliter: Olim putatis quod excusemus nos apud vos, et est sensus: A [Col. 0667D] praeterito tempore cognoscitis conversationem nostram et praedicationem, et ideo non indigemus ut nos excusemus. Coram Deo, Patre, in Christo loquimur, id est, honorem Christi quaerentes. Testificatur illis ad satisfaciendum, quia vera dicit: Testis est mihi Deus Pater et Christus, cujus honorem quaero, quia simpliciter incedo erga vos. Omnia autem, subaudis incommoda, sustinemus propter vos. Ne iterum cum venero, humiliet me Deus apud vos, id est affligat [Col. 0668A] in jejuniis et fletibus propter vestram incorrectionem. Apostolus non habebat peccata propria quae defleret, et ideo aliorum deflebat.



CAPUT XIII.

Ecce tertio venio ad vos, primum per memetipsum, deinde duabus vicibus per Epistolas meas, ut in ore duorum vel trium testium stet omne verbum. Tres testes comparat tribus suis adventibus. Sicut in lege aut tribus testibus defendebat se aliquis aut tribus testibus convincebatur. Ita isti aut tertio adventu illius correcti et emendati laudati sunt: aut si incorrecti manserunt, acrius reprehensi ab Apostolo, vindictam perceperunt.

An experimentum quaeritis ejus qui in me loquitur [Col. 0668B] Christus, qui in vobis non infirmatur, sed potens est in vobis? ac si diceret: Nunquid quaeritis probationem Christi qui in me loquitur utrum valeat peccata vestra punire per me, qui in vobis non est impotens miraculis et virtutibus faciendis? Utique potest.

Nam etsi crucifixus est Christus ex infirmitate, carnis, sed vivit ex virtute Dei, id est in divinitate sua manet impassibilis.

Nam et nos, apostoli, infirmi sumus in illo, id est tribulationes et angustias sustinemus propter illum, sed vivimus cum eo ex virtute Dei in vobis, id est propter vos quibus praedicamus. Vivimus jam cum illo in spe per virtutem Dei quae est in nobis, vel propter vos speramus vitam habere cum Christo

[Col. 0668C] Oramus autem non ut nos probati appareamus, sed ut vos quod bonum est faciatis, nos autem ut reprobi simus. Probus sive probatus apparet judex, quando invenit quod puniat in subjectis, per quod ostendat suam potestatem. Tunc vero videtur reprobus, quando non invenit quod vindicet, ubi suam ostendat auctoritatem, et probet judicium, ac si diceret: Non oramus ut in vobis aliquid inveniamus ad puniendum, sed vos quod bonum est facientes, nos reprobi inveniamur in hac parte, non invenientes ubi ostendamus nostram potestatem.

Non possumus aliquid adversus veritatem, sed pro veritate, id est non possumus nostram potestatem ostendere contra hominem veritatem habentem, sed pro veritate decertamus.

[Col. 0668D] Gaudemus quoniam nos infirmi sumus, non corpore, sed potestate, quia tunc est judex quasi infirmus, dum suam potestatem non potest ostendere: et tunc subjecti sunt potentes, quando non timent judicem.

Gratia Domini nostri Jesu Christi, et charitas Dei, et communicatio, id est societas et conjunctio, Spiritus sancti cum omnibus vobis, subaudis sit. Amen. Fiat, ut diximus, etc.



IN EPISTOLAM AD GALATAS.
[Col. 0669]


ARGUMENTUM.
[Col. 0669A]

Primo quaerendum est in exordio hujus Epistolae unde Galatae sint appellati: Rex Bithyniae, quae est provincia Graeciae, habens bellum contra hostes suos, misit ad Gallos circa mare habitantes, promittens ut si venirent in auxilium ejus, pacto bello et potita victoria, regnum divideret cum eis. Qui cum venissent et victoria potiti essent, regnum cum eis divisit ut promiserat, appellatique sunt primum Gallograeci, hoc est Galli misti Graecis, parsque regni quam ipsi tenuerant appellata est Gallograecia, id est Galli commorantes in Graecia. Postea autem (ut sapientioribus videtur) appellati sunt Galatae a candore corporis: nam Graece lac dicitur. Unde et candida zona coeli quae Latine lacteus circulus vocatur, [Col. 0669B] Graece nuncupatur, ut Martianus asseverat. Sunt ergo strenuissimi bellatores, sed stulti et facile a proposito mentis recedentes. Unde cum accepissent verbum praedicationis ab Apostolo, et Apostolus ab eis ad alios transiret, seducti sunt a falsis apostolis et a Judaeis, qui volebant eos sectari circumcisionem et sacrificia legalia, dicentes: Licet baptizati sitis et in Christum credatis, tamen aliter non potestis salvari per passionem Christi, nisi circumcidamini et legalia sacrificia offeratis: quod audiens Apostolus, scripsit eis ab Epheso hanc Epistolam.



CAPUT PRIMUM.

Paulus. Quod nomen suum in omnibus Epistolis [Col. 0669C] praeponit in titulo: auctoritatis causa id egit sicut reges et principes hujus saeculi solent agere. Apostolus: dignitatis nomen et Graecum est, licet quidam dicant Hebraeum illud esse. Apostolorum genera quatuor sunt: Primum est quod neque ab hominibus, neque per hominem, sed a Deo tantummodo: de quorum numero fuerunt Moyses, Isaias, Jeremias, aliique prophetae quamplurimi, licet non omnes: et apostoli etiam, qui quamvis ab homine Christo essent missi, tamen ipse homo erat, et verus Deus. Secundum, quod a Deo quidem est, sed per hominem, de quorum numero fuerat Josue, qui Deo volente per Moysen missus est, et alii multi qui electione populi pro vitae meritis Deo volente eliguntur, quia voluntas Dei aliquando voluntas populi est. [Col. 0669D] Tertium, quando ab homine tantummodo et non a Deo cum favore hominum aliquis eligitur non pro bona conversatione, vel quando pretio subrogatur in sacerdotium, de quibus dicebat beatus Ambrosius: O episcope, certe nisi centum solidos dedisses, hodie episcopus non fuisses. De quibus etiam in libro Regum dicitur (III Reg. XIII): Temporibus Jeroboam quicunque implebat manum suam muneribus, fiebat sacerdos idolorum. Ideoque isti tales inter eos sunt reputandi, de quibus Dominus per prophetam [Col. 0670A] dicit: Ipsi veniebant et ego non mittebam eos (Jer. XXIII). Omnes quotquot venerunt fures sunt et latrones. Quartum genus est quod neque a Deo, neque per hominem fit, sed a seipso, ut sunt pseudoprophetae et pseudoapostoli, qui dicunt: Haec dicit Dominus, cum Dominus non miserit eos. Sciendum etiam, quia inter ipsos prophetas quidam tantae dignitatis sunt, ut prophetae et apostoli sint, ut Moyses, Isaias, Joannes Baptista, et apostoli: quidam vero solummodo prophetae sint. Et quia erant apud Galatas quidam Judaei qui dicebant beatum Paulum non esse verum apostolum Christi, neque doctorem veritatis, eo quod a Christo non fuerat vocatus et doctus sicut alii apostoli, idcirco volens Apostolus Galatas confirmare in doctrina sua, et se verum apostolum [Col. 0670B] ostendere et praedicatorem Christi, dixit se non ab homine mortali in terris esse doctum et constitutum, sed ab omnipotenti Deo de coelis, non quod neget Christum verum hominem, sed jam immortalem effectum. Qui ergo docuit Petrum per praesentiam suam in terris adhuc mortalis, ipse docuit Paulum jam immortalis de coelo, et ideo dicit: Non ab hominibus, subaudis constitutus sum, ut Matthias, qui sorte ab apostolis est electus, neque per hominem, subaudis jam mortalem, sed per Jesum Christum et Deum Patrem, quia una est operatio Patris et Filii. Et ut ostenderet unius esse dignitatis illas duas personas, praeposuit personam Filii Dei Patris personae, pariterque Arianorum destruit errorem, qui dicunt Filium creaturam esse, ideoque [Col. 0670C] minorem Patre. Qui suscitavit eum a mortuis. Deus Pater tertia die Filium suum a mortuis suscitavit, et ipse Filius potestate Verbi a quo assumptus est, seipsum suscitavit: et qui mecum sunt fratres omnes, id est omnes condiscipuli et credentes, eadem sentientes de circumcisione. Quid est quod in aliis Epistolis quorumdam discipulorum suorum nomina ponit, et hic specialiter non quemlibet, sed generaliter omnes comprehendit? Ideo hoc egit ut majoris auctoritatis esset ejus Epistola, vel ut demonstraret omnes condolentes de illorum seductione, et quod omnes aequaliter sentirent de circumcisione quod non deberent circumcidi, neque sacrificia legalia offerre. Quid est etiam quod in hac Epistola, episcoporum, presbyterorum, diaconorum mentionem non facit sicut in [Col. 0670D] aliis? quia necdum habebant episcopos ordinatos, neque alios rectores: ideoque seduci facilius potuerunt.

Gratia vobis et pax, quare conciliamur Domino, qui pro peccatis nostris tradidit se morti, ut eriperet nos de praesenti saeculo nequam. Saeculum dicitur a sequendo, quia semper sequitur et in se revolvitur. Saeculum ergo non potest esse nequam neque malum, quia semper servat ordinem suum et cursum secundum dispositionem Dei, alternantibus diebus [Col. 0671A] ac noctibus: sed sicut dicitur mala domus, non quod mala sit per se, sed quod malos habeat habitatores, ita saeculum vel tempus dicitur malum esse, non quod malum sit, sed quod pessimos et malos homines in se habeat. Et bene addidit secundum voluntatem Dei Patris, quia voluntas Dei Patris fuit, ut Filius per passionem suam genus humanum repararet. Amen. Amen Hebraeum est, et est confirmatio Epistolae. Sonat ergo Amen, vere sive fideliter et fiat.

Miror quod sic tam cito transferimini. Mirari se dicit Apostolus quare tam cito potuerint solis verbis a veritate Evangelii seduci, et a libertate in servitutem redigi, et quod ab Evangelio Christi quod eis tradidit, potuerunt mutari et transferri in aliud [Col. 0671B] Evangelium, id est in aliam doctrinam. Quod non est aliud, subaudi Evangelium, propter illud quod praedicavi. Evangelium autem dicitur bona annuntiatio; et si aliqua doctrina est quam per se Dominus, aut per aliquem non dederit, jam nec Evangelium dici potest, sed error. Transferimini, id est transducimini vel seducimini ab eo, id est a Deo Patre, qui vos vocavit in gratiam, id est in remissionem peccatorum, quam nobis Deus Pater gratis dedit, sive per passionem Filii sui, sive per baptismum, in aliud Evangelium.

Aliud evangelium non est, nisi Christi. Traditio ergo Judaeorum et doctrina qua dicebant debere circumcisionem servare, et caetera quae lex praecipit in mysteriis error est, postquam Christus venit. Nisi [Col. 0671C] sunt, id est sed sunt aliqui qui vos conturbant, id est commovent a rectitudine fidei, et volunt convertere, volunt quidem mutare Evangelium Christi a spiritalibus ad carnalia, sed non valent, quia firmissimum et verum est. Evangelium enim si mutatum fuerit, non erit jam Evangelium. Et licet aliqui possint mutari a rectitudine Evangelii, semper Evangelium immutabile manet.

Sed licet nos, id est ego et apostoli Christi, Petrus et alii, aut angelus de coelo, Michael, aut Gabriel, evangelizet vobis praeterquam, id est praeter hoc Evangelium, anathema sit. Anathema varias habet significationes. Aliquando ponitur pro occisione, ut idem Apostolus alibi dicit: Optabam ego anathema fieri pro fratribus meis (Rom. IX), id est: cupiebam [Col. 0671D] occidi corporaliter pro eis; aliquando pro maledictione, ut in canonibus habetur: Si quis hoc vel illud fecerit, anathema, id est maledictus sit; alio loco pro separatione, ut hic.

Sicut praedixi, subaudis praesens, ita modo absens, vel sicut praedixi paulo superius in praecedenti versiculo, ita nunc iterum dico, praeter quod accepistis subaudis a me.

Modo enim hominibus suadeo an Deo? Sensus talis est: Suadeo, id est hortor modo homines credere in Christum, et perseverare in fide ejus, an suadeo Deo aliquid novi facere, cui omnia patent praeterita atque futura? Hominibus suadebat in Christum credere, Deo vero non suadebat ut aliquid novi [Col. 0672A] faceret. Tunc suaderet Apostolus Deo aliquid novi facere, si circumcisionem ipse primus destrueret. Sed quia Christus legem implendo evacuavit illam, ideo non suadebat Apostolus Deo, sed quae ostendit ipse debere servare, illa dicebat. Si adhuc hominibus placerem, id est si placerem Judaeis a quibus ortus sum permanendo in judaismo, vel hominibus malis, ut haereticis, Christi servus non essem. Hoc debet unusquisque praedicator attendere, ut Christum et praedicationem ejus quaerat placere auditoribus suis, non seipsum. Si vero utrumque potest fieri, ut et Deus diligatur et ipse bonum est. Quod si Christus non placet eis, nec ipse placabilem se praebere debet illis.

Notum vobis facio, fratres, Evangelium quod evangelizatum [Col. 0672B] est a me, id est praedicatum et probatum, quia non est secundum hominem, id est secundum traditionem scribarum et pharisaeorum. Evangelium quod secundum hominem dicitur esse non est Evangelium. Omnis enim homo mendax, et quidquid invenitur in homine veritatis non est ab homine, sed a Deo per hominem.

Neque enim ego ab homine accepi illud, id est ab aliquo apostolorum; et si accepi a Domino Jesu Christo de coelo, jam immortalis erat. Inter accipere et discere Evangelium, hoc interest: quod accepit Evangelium cui primum insinuatur, et fidem ejus accipit: discit vero, qui ea quae in eo per aenigmata et parabolas a Domino prolata sunt, Deo revelante, vel homine docente penetrare valet, sed per revelationem [Col. 0672C] Jesu Christi, id est manifestatione didici Evangelium. De qua revelatione dicit? Tradunt doctores plenitudinem evangelicae doctrinae per illud triduum, Spiritu sancto revelante, Paulum didicisse, quando mansit in Damasco tribus diebus non videns lucem solis neque diei, sed neque manducans neque bibens. Vel etiam tunc accepit, quando (sicut ipse dicit) quadam die cum esset in templo, in exstasi positus est.

Audistis enim conversationem meam, quomodo vivebam sine querela in lege, ut mihi videbatur, quando adhaerebam legi et circumcisionem servabam et sabbatum, et caetera quae lex praecipit, propter quod Christum non cognoscebam: quoniam supra modum, id est plus omnibus Judaeis, persequebar Ecclesiam [Col. 0672D] Dei, id est credentes in Christum, et expugnabam illam, id est valde pugnabam contra illam, et proficiebam in judaismo supra multos coetaneos meos, id est super omnes coaevos, et qui meae aetatis erant. Proficiebam ego in doctrina legis secundum traditionem Pharisaeorum, de quorum genere ortus eram, et nullus poterat coaequari mihi in studio lectionis atque quaestionum, sed neque in persecutione Christianorum, ita poterat crescere pro statu Synagogae. In genere meo, id est genere Pharisaeorum, abundantius, id est amplius, aemulator, id est imitator et studiosus, existens ad statuendam Synagogam, paternarum mearum traditionum, id est Pharisaeorum.

[Col. 0673A] Cum autem placuit ei qui me, id est qui me fecit nasci ex utero materno, vel qui me in praesentia sua segregavit, et separavit ex utero matris meae, ad praedicationem Evangelii sui, vel ex utero matris, id est ex consortio Synagogae me abstraxit, et vocavit per gratiam suam, id est, per misericordiam suam ad Evangelium suum praedicandum, ut revelaret Filium suum in me, id est per me gentibus. Ut evangelizarem illum in gentibus continuo, id est cum placuisset Deo Patri ut revelaret Filium suum per me in gentibus, non acquievi carni et sanguini, id est non consensi in judaismo manere: vel non acquievi carni et sanguini, id est Scribis et Pharisaeis de quibus ortus sum, licet aliquis apostolos velit intelligi, quod falsum est. Beatus Hieronymus ita hunc versiculum dividit secundum istum sensum. Petrus aliique apostoli, [Col. 0673B] postquam vocati sunt a Domino, non statim profecti sunt praedicare, sed neque post resurrectionem ejus, usque quo Spiritum sanctum acceperunt, ideoque quasi multam moram fecerunt. Paulus vero, statim ut baptizatus est, sine aliqua mora ingressus Synagogam Judaeorum, coepit publice praedicare. Potest tamen et ad sequentia jungi, quod dicit continuo; sed melius est ita ut diximus, ut revelaret Filium suum in me, id est per me. Aliter: Verbum Dei Patris, id est Filius, cum Deo Patre et Spiritu sancto coelum et terram continet, et omnia implet. Non est enim locus quem non impleat per plenitudinem potentiae suae, ac per hoc quod ubique est per potentiam Divinitatis et omnia loca implet, erat [Col. 0673C] etiam in Paulo licet a Paulo non sciretur. Quando ergo Filii sui fidem dedit ei, tunc utique Filium suum manifestavit ei, et ipse Filius ibi erat, ubi ipse revelavit. Sicut, verbi gratia, in utero virginis Mariae ubi erat, ibi carnem assumpsit.

Neque veni Hierosolymam. Quaestio est: quare dicat se non venisse Hierosolymam, nisi post tres annos, cum in Actibus apostolorum legatur quia, postquam baptizatus est, coepit praedicare in Synagogis Judaeorum, insurrexerunt contra eum Judaei, ob quorum persecutionem venit Hierosolymam? Quae quaestio ita solvenda est: Non veni, inquit, Hierosolymam ad apostolos gratia visitandi eos, neque causa discendi, sicut nec hic habetur, sed causa persecutionis veni Hierosolymam, sicut ad aliam quamlibet [Col. 0673D] civitatem irem, si in meo itinere esset, verbi gratia, ut in Samariam aut in Bethleem. De qua vice dicit Lucas in Actibus apostolorum, ad antecessores meos apostolos, veni, subaudis neque causa discendi, neque visitandi eos ista vice; sed abii in Arabiam, de Hierusalem subaudis fugerat. Dicit beatus Hieronymus: Quid mihi prodest si audio Paulum abiisse in Arabiam, et reversum inde Damascum, si nescio quid ibi fecerit? Forsitan prohibitus est a Spiritu sancto ibi verbum loqui, sicut in Asia: ideoque non dixit Scriptura quid ibi fecerit; sed si perpendimus interpretationem nominum itus et reditus illius, aliquantulum utilitatis invenire poterimus. Quod autem per Arabiam intelligamus Vetus Testamentum, [Col. 0674A] ipse Apostolus ostendit alibi, ubi loquitur de Agar et Sara (Gal. IV): Haec enim, inquit, sunt duo Testamenta, et Sina mons est in Arabia. Damascus vero, quae interpretatur sanguinem bibens vel effundens, quia ibi interfectus est Abel a Cain, ubi postea aedificavit servus Abrahae illam civitatem, vocans eam de nomine suo Damascum, significat Novum Testamentum ubi continetur passio Christi. Abiit ergo Apostolus in Arabiam, quia scrutatus legem et prophetas, ibi invenit Christum promissum, non tamen datum. Reversus est Damascum, quia transiit ad Evangelium, ubi Christum jam passum invenit, et credidit in eum.

Diebus quindecim. Quindenarius numerus pertinet ad Vetus Testamentum et Novum, propter septenarium [Col. 0674B] numerum et octonarium; septenarius ad Vetus Testamentum refertur propter sabbatum, octonarius ad Novum, propter Dominicam resurrectionem, quae octava die celebratur. Et quia Apostolus doctrina Veteris et Novi Testamenti repletus erat, ideo non indiguit amplius manere cum Petro, nisi quindecim diebus.

Et iterum reversus sum Damascum, etc., usque mansi apud eum diebus quindecim. Abiit in Arabiam; de Arabia reversus est Damascum, et expleto triennio in Arabia et Damasco, venit Hierosolymam altera vice videre Petrum, non causa discendi, sed causa commendandae charitatis, et ut humilitatis formam praeberet aliis dum honorem praestitisset priori apostolo. Ex hoc apparet eum non causa discendi [Col. 0674C] venisse, quia in tam paucis diebus non poterat doceri, et quia poterat aliquis etiam dicere: Ecquid si non didicit a Petro, didicit ab aliis? Huic objectioni Apostolus subjunxit:

Alium autem apostolorum vidi neminem, nisi Jacobum fratrem Domini, filium scilicet Mariae Cleophae, materterae Domini, quae genuit de Alphaeo.

Ecce coram Deo, quia non mentior, id est digna sunt conspectui Dei, quia vera sunt.

Deinde veni in partes Syriae provinciae, et Ciliciae, subaudis patriae, ubi est et Tarsus, civitas Pauli. Venit Apostolus in Syriam quae interpretatur elevata, ut humiliaret illam ad Christum; venit ad Ciliciam quae interpretatur assumptio lamentabilis, ut illam assumeret ad fidem Christi, et eam doceret habitum [Col. 0674D] poenitentiae et lamenti.

Eram autem ignotus facie Ecclesiis Judaeae, etc. Ignotus quidem erat facie, sed nomine et fama erat notus. Jam enim per quatuordecim annos Evangelium praedicabat. Non ideo dicit pluraliter ecclesiis, quod Judaei et gentes misti essent, sed tanta erat multitudo Judaeorum credentium, ut plures ecclesias facerent, quoniam qui persequebatur nos, id est credentes in Christum, aliquando, subaudis quando erat in judaismo, nunc evangelizat fidem quam aliquando expugnabat, id est contra quam valde pugnabat. Et in me clarificabant Deum, juxta illud: Ut videant opera vestra bona (Matth. V), et qui de persecutore fecerat praedicatorem (I Tim. I).



CAPUT II.
[Col. 0675A]

Deinde post annos quatuordecim ascendi Hierosolymam iterum. Juncti tres anni superiores cum his quatuordecim fiunt septemdecim. Ex quo colligitur quoniam decimus septimus annus praedicationis suae, quando tertia vice venit Hierosolymam. Sed quae causa exstitit illum venire Hierosolymam? Seditio erat inter Judaeos credentes et gentiles; dicebant enim Judaei: Estis baptizati, et creditis in Christum, non potestis salvari aliter, nisi circumcidamini et legem observetis. Ideo ut hanc seditionem compesceret, revelante sibi Spiritu sancto, venit Hierosolymam, cum Barnaba. Barnabas erat Judaeus et circumcisus, Titus gentilis et in circumcisus. Ideo ergo cum istis duobus ascendit, ut si apostoli aliique Judaei [Col. 0675B] dicerent illum non recte praedicare in gentibus, istorum testimonio tueretur, dum dicerent illi: Vere sicut vos praedicatis, ita et magister noster: et sic sentit in omni fide sicut et vos. Ideo dicit: et contuli cum illis Evangelium, ne videretur ab aliis aliquid accepisse. Nam inter se conferre, et docere, ac discere hoc interest, quia conferunt coaequales, docent et discunt superiores et inferiores. Contuli cum illis, hoc est cum Petro, Joanne et Jacobo. Seorsum autem cum illis qui videbantur aliquid esse, in Petro aliisque apostolis locutus sum, non in conventu Judaici populi, sed separatim. Quare seorsum? quia multa sciebat ille quae generalis multitudo non poterat capere: vel seorsum, ne dum prohiberet penitus [Col. 0675C] circumcisionem, persecutionem Judaeorum contra se excitaret. Videbantur, inquit, aliquid esse a semetipsis. Videbantur enim doctrinam habere a se et virtutem, sed neque doctrinam neque virtutes, neque boni aliquid habebant a se, neque a suis meritis: ideo licet populo viderentur aliquid esse, nihil erant. Ne forte in vacuum currerem, aut cucurrissem? Licet videatur durum, tamen beatus Hieronymus hunc versum interrogative dicit esse legendum, quia hujuscemodi sensus est: Nunquid ideo contuli cum illis seorsum quod timerem ab illis reprehendi, quasi mea doctrina non esset vera, et illorum roboratione indigeret, aut quasi inaniter currerem praedicando de loco ad locum? Non; sed potius ut illi a me alta et profunda mysteria audirent, quod minus [Col. 0675D] capaces non poterant capere, et non possent dicere Galatis: Nolite credere Paulo, quia mendacium praedicat; aliud enim apud nos praedicat vel docet, aliud apud vos: apud vos praedicat circumcisionem non observandam, apud nos circumcidit Titum. Unde Apostolus volens eos confirmare in fide, et a circumcisione ducere, dixit: Si Titus, cum esset mecum, non est compulsus ab apostolis circumcidi, neque minis, et terroribus, ac multitudine Judaeorum, quare vos seducimini solummodo verbis?

Sed neque Titus, qui mecum erat cum esset gentilis, compulsus est circumcidi. Cum venisset Apostolus Hierosolymam, Judaei curiositatis causa submiserunt viros in secreto loco, de quibus non poterat suspicio [Col. 0676A] esse, qui considerarent utrum Apostolus illorum timore perterritus circumcideret Titum.

Introierunt explorare libertatem nostram quam habemus in Christo Jesu. Libertas maxima est in Christo Jesu, id est in fide Evangelii, quia per fidem Domini Salvatoris liberi efficimur in baptismate, non solum a peccatis, sed a servitio etiam legis.

Neque ad horam cessimus, id est non consensimus eis vel ad tempus, ne servituti legis subjiceremur, ut fides Evangelii, quam vobis praedicavimus maneat semper in vobis, et non circumcidamini.

Ab his autem qui videbantur. Ab his, id est Petro, et Jacobo, et Joanne, qui videbantur aliquid esse a semetipsis, sicut supra diximus, quales aliquando fuerint, antequam per adventum Spiritus sancti corroborarentur, [Col. 0676B] non pertinet ad me ut dicam, sed hoc solummodo dicam, quia nihil mea interest, hoc est: nulla distantia inter me et illos est; et hoc ideo, quia non est Deus acceptor personarum. Fuit Paulus persecutor Christianorum, Petrus negavit postquam ab illo doctus est. Joannes et Jacobus tempore passionis, relicto eo, fugerunt cum aliis apostolis. Qui videbantur aliquid esse, id est Petrus, Jacobus et Joannes, nihil mihi contulerunt, sed e contra, subaudis ego contuli illis; vel aliter: cum putassent aliqui reprehensores mei esse, non solum reprehensores non fuerunt, sed etiam laudatores et fautores exstiterunt meae praedicationis. Ita dividunt et distinguunt Augustinus et Hieronymus hunc versiculum cum tali subauditione: cum vidissent, subaudis a [Col. 0676C] subsequentibus, Jacobus et Joannes, qui videbantur aliquid esse, quod ita datum, id est concessum est mihi Evangelium praeputii, id est gentium, sicut Petro creditum est Evangelium, circumcisionis, hoc est Judaeorum.

Et cum cognovissent gratiam quae data est mihi, dexteras societatis mihi dederunt et Barnabae. Caetera per parenthesim dicta sunt sicut Petro circumcisionis; hanc autem habet consuetudinem Apostolus, ut circumcisionem Judaeos et gentiles praeputium appellet. Qui enim operatus est Petro in apostolatum circumcisionis, operatus est mihi inter gentes, et est sensus: Qui Petrum magistrum et principem fecit esse omnium Judaeorum credentium, me etiam in praedicationis officio praeposuit omnibus gentibus. Dicit [Col. 0676D] beatus Augustinus quodam loco beato Apostolo majorem sapientiam prae omnibus apostolis concessam esse, et hoc ideo, ut quia ipse omnibus gentibus et philosophis praedicaturus erat, omnibus gentibus et philosophis ejus praedicatio sufficere posset. Sed dicet aliquis in isto loco: Nunquid ergo Petrus magister Judaeorum, si videret aliquem gentilem velle converti ad fidem, non suscipiebat eum, nisi circumcideretur, aut Paulus magister gentium suscipiebat aliquem Judaeorum circumcisum? Utique Petrus suscipiebat gentilem, non cogens eum circumcidi, ut Cornelium, et Paulus non respuebat Judaeum propter circumcisionem. sed tantummodo legales observationes docebat non esse observandas carnaliter. Qui [Col. 0677A] videbantur columnae esse. Dicit beatus Augustinus: Columnae videbantur esse illi, sed non erant. Sed videamus quae sint solidissimae columnae. Salomon dicit: Sapientia, quae est Verbum Dei Patris, aedificavit sibi domum, in utero videlicet virginali excidit columnas septem (Prov. IX), id est septem Ecclesias, ad quas scripsit Joannes in Apocalypsi sua (cap. I); quae septem Ecclesiae vel columnae faciunt unam Ecclesiam et unam columnam, de qua dicit Apostolus Timotheo: Ut scias, inquit, quomodo oporteat te in domo Dei conversari, quae est columna et firmamentum (I Tim. III). Si ergo isti columnae non fuerant, quid est quod Dominus dicit: Qui vicerit, faciam illum columnam in templo meo (Apoc. III)? Ut ergo dicit Apostolus et beatus Augustinus assentit, columnae a semetipsis non erant, licet viderentur a simplicibus [Col. 0677B] a se esse quod non erant, et columnae erant a Domino solidatae sine suis meritis, et fundatores Ecclesiae erant et sustentatores. Dexteras dederunt mihi. Quod dicit dexteras societatis dederunt mihi et Barnabae, nihil est aliud nisi in suam societatem receperunt nos et familiaritatem. Tractum est hoc a negotiatoribus, qui causa negotiationis venientes ad exteras regiones, in primis ut ibi advenerint, ad eos praefectus loci et homines accedunt ibi habitantes, et interrogant illum qui praeest eis: Pacificusne est ingressus tuus? Et ille: Pacificus. Tunc mutuo dant sibi dexteras manus, et alternatim se osculantur, ac deinceps cum pace negotium suum explent, libere incedentes, et cum securitate in judicium illorum. Sic etiam et [Col. 0677C] illi cum Apostolo fecerunt pacem, ut ille et Barnabas inter gentes praedicarent, ipsi autem inter Judaeos.

Tantum subaudis praeceperunt nobis, ut pauperum illorum memores essemus, qui propter Christum sua reliquerant, vel qui spoliati fuerant a Judaeis, ut Nicodemus et alii. Quod etiam sollicitus fui hoc ipsum facere, mittens eis quae necessaria erant, a gentibus fidelibus munuscula accipiens.

Cum autem venisset Cephas Antiochiam, in faciem, id est praesentiam, restiti ei, quia reprehensibilis erat, id est reprehensione dignus.

Prius enim quam venirent quidam, subaudis Judaeorum, ab Jacobo, id est ab Hierosolymis, ubi erat Jacobus constitutus episcopus credentibus ab Apostolis, [Col. 0677D] cum gentibus edebat: cum autem venissent, subtrahebat se et segregabat, timens eos qui ex circumcisione erant, hoc est timens reprehendi ab illis.

Sed cum vidissem quod non recte ambularent. Non recte ambulabant, quia segregabant se a gentibus quasi immundis, eo quod non essent circumcisi.

Dixi Cephae coram omnibus. Ideo publice eum relarguit, quia ipse publice peccavit, ut et ejus correptione caeteri corroborarentur in fide. Publica enim culpa publica eget castigatione coram omnibus, ut in canonibus habetur. Quomodo gentes cogis judaizare? Non cogebat eos circumcidi verbis, sed operibus, per hoc quod se ab illis segregabat. Poterant enim gentiles dicere: Si essemus salvati et [Col. 0678A] mundati per baptismum, nequaquam nos quasi immundos reputaret: melius est ergo ut circumcidamur. Si tu cum sis Judaeus. Judaeus erat Petrus natura, et gentiliter vivebat non adorando idola, sed non credens salvari posse per circumcisionem, sed per baptismum, sicut et gentiles salvabantur non per circumcisionem, sed per baptismum.

Nos natura Judaei sumus, et non ex gentibus peccatores, quia gentiles peccatores appellabantur, et est sensus: O Petre, si nos qui Judaei naturaliter sumus, justificati non sumus per legem, quare cogis gentes judaizare, non verbo, sed opere, ut credant se salvari non posse per baptismum sine circumcisione. Nos scimus quia non justificatur homo per observantiam legalium mandatorum; ex operibus legis [Col. 0678B] dicit, id est per oblationem sacrificiorum carnalium, per observationem mandatorum, per circumcisionem non justificabitur omnis homo, id est nullus justificabitur.

Quod si quaerentes, nos qui natura sumus Judaei, justificati in Christo, id est in fide Christi, in baptismate, inventi sumus peccatores dum venimus ad baptismum. Nunquid Christus fecit nos peccatores ut peccata haberemus, et inveniret in nobis quod mundaret? Absit. Sed quia lex non poterat nos justificare, ideo venimus ad Christum, ut credentes in eum justificemur.

Si enim quod destruxi hoc iterum reaedifico, praevaricatorem me constituo. Id est, si circumcisionem quam praedicavi dimittendam iterum praedico observandam [Col. 0678C] esse, transgressorem me facio, tam legis Mosaicae, quam Evangelii, quia si circumcisio poterat justificare, imo quod illam destruxi transgressor exstiti: et si postquam veni ad Evangelium, iterum redii ad carnalem legem, similiter praevaricator exstiti. Et notandum quia contra Petrum ista loquebatur, qui cogebat gentes circumcidere non verbo, sed opere, subtrahendo se ab illis, cum et ipse circumcisionem praedicaverat non observandam.

Ego enim per legem, subaudis Evangelii, mortuus sum legi Moysi, id est nihil illi debeo, quia non sum subjectus ei; vel per legem spiritaliter intellectam mortuus sum legi carnali, quia carnaliter illam non observo. Ut Deo vivam per fidem et justitiam.

Christo confixus sum cruci, id est confixus sum in [Col. 0678D] cruce Christi, quia peccata mea in cruce illius affixa sunt, id est deleta et mortificata.

Vivo autem jam non ego. Vivebat quidem substantialiter, sed non vivebat in illo malitia, sed justitia. Esxtinctus et mortuus erat in illo saevissimus persecutor, et vivebat in illo piissimus praedicator. Vivit vero, sive regnat in me Christus per fidem et per omnes virtutes.

Non abjicio gratiam Dei, id est non repello fidem Christi, Evangelium et remissionem peccatorum: quae omnia nobis gratis data sunt. Si enim per legem justitia, id est si lex poterat justificare, Christus sine causa mortuus est, et ejus passio nec profuit, nec obfuit.



CAPUT III.
[Col. 0679A]

O insensati Galatae. Unaquaeque gens suam proprietatem in conversatione et moribus habet. Unde Galatis proprium est ut, licet feroces sint, siut etiam stolidi sive stulti, facileque transferri possint de una re ad aliam: quis vos fascinavit? id est quis vobis nocuit, vel qui vos decepit? Fascinari dicuntur pueri, et parva animalia, pullique avium, hominum visu et incantatione. Ante quorum oculos Christus Jesus praescriptus est, in vobis crucifixus. Ante illorum oculos erat Christus Jesus cruxifixus praescriptus, quia illi non solum quatuor libros Evangelii habebant, ubi passio Christi continetur completa, sed etiam libros Veteris Testamenti Graeco sermone secundum septuaginta Interpretes habebant, in quibus [Col. 0679B] pronuntiabatur et praedicabatur passio Christi, in quibus quasi ante oculos ipsorum erat Christus crucifixus.

Sic stulti estis, ut cum spiritu coeperitis, nunc carne consummemini. Id est cum spiritualiter coepissetis conversari, vel cum per Spiritum sanctum coepissetis loqui variis linguis, nunc carnali observatione deficiatis, postponentes omnia spiritalia, et transeuntes ad carnales observationes, id est ad circumsionem carnis et ad legalia sacrificia. Aliter: in primordio fidei, omnes credentes in Christum accipiebant Spiritum sanctum, sicut modo, et insuper accipiebant diversitatem linguarum per quod ostendebatur eos habere Spiritum sanctum. Quod nullo exemplo melius probari potest quam illo quod in [Col. 0679C] Actibus apostolorum dicitur: quod cum dixisset Paulus quibusdam baptizatis, qui baptizati erant in Joannis baptismate, si Spiritum sanctum accepistis credentes? responderunt: Sed neque si Spiritus sanctus est in nobis audivimus, quia non possumus omnibus linguis loqui. Et cum baptizasset eos in nomine Jesu, coeperunt loqui variis linguis, et isti Galatae non acceperunt Spiritum sanctum et diversitatem linguarum ex operibus legis: sed quia crediderunt in Christum, audientes ab Apostolo fidem Domini praedicari. Ex auditu fidei dicit, quia audit homo quid credere debeat, et interrogatur ad fontem quomodo credat, et sic baptizatur.

Tanta passi estis sine causa? Multa mala passi fuerant a Judaeis et a persecutoribus pro fide Christi, [Col. 0679D] eo quod nolebant circumcisionem servare. Si tamen sine causa. Si affirmativa conjunctio est, id est certe sine causa patimini, si iterum ad carnalium desideria et circumcisionem servandam revertimini.

Qui ergo tribuit vobis spiritum, subaudis sanctum, et operatur virtutes in vobis, subaudis miraculorum et linguarum. Ex operibus legis, subaudis hoc facit, an ex auditu fidei? subaudis: non propter observantiam legis hoc praestitit nobis, sed propter fidem; quia per fidem justificati placemus Deo.

Igitur qui ex fide sunt benedicentur cum fideli Abraham, id est qui fidem Abrahae habent benedictionem Abrahae consequentur.

Quicunque enim ex operibus legis sunt, sub maledicto [Col. 0680A] sunt, id est qui per legem putant se justificari, sub maledictione legis sunt, quia non possunt omnia implere quae ibi continentur. Unde Petrus Judaeis: Cur, inquit, tentatis imponere nobis jugum, quod neque nos, neque patres nostri portare potuimus. Sub quo maledicto sunt? sub illo: Maledictus omnis, et caetera. Lex autem non est ex fide, fides est ea credere et sperare quae non videntur; lex ergo non complebatur fide, sed opere: Evangelium autem completur fide magis quam operibus, quia sola fides salvat. Quicunque ergo faciebat ea praecepta quae lex praecipiebat, vivebat in illis, quia protelabatur ei praesens vita usque ad statutum finem a Deo: qui vero transgressor erat legis jubebatur interfici, dicente lege: Qui hoc vel illud fecerit occidatur.

[Col. 0680B] Christus nos redemit de maledicto legis. De quo maledicto? de illo quod dictum est ad Adam: In quacunque die comederis ex eo, morte morieris (Gen. II). De hoc maledicto, id est de hac morte redemit nos, revocando ad vitam: quia morte sua simpla duplam nostram destruxit; et quomodo? factus pro nobis maledictum. Non est ipse factus maledictus, sicut beatus Ambrosius dicit, ut peccatum haberet, sed factus est maledictum, id est hostia pro maledictis et peccatoribus, pro nobis videlicet, qui sub maledicto primi hominis et sub morte tenebamur. Vel, ut beatus Augustinus dicit: Factus est maledictio, id est factus est mortalis, sicut et nos, licet sine peccato esset.

Quia scriptum est: Maledictus omnis qui pendet in ligno. Euticus hoc modo exponit hunc versiculum: [Col. 0680C] Maledictus omnis nocens qui culpa sua et peccato suo pendet in ligno; qui vero innocens est, si injuste suspensus fuerit, non ideo maledictus erit. Quid ergo si Mardochaeus innocenter suspensus esset in ligno, quod ei Aman paraverat, nunquid maledictus esset ideo? minime. Ita Christus, licet maledictum illud sustineret, id est passionem et cruciatum, et peccata nostra assumeret, tamen non ideo fuit maledictus neque peccator, quia sic accepit ipse peccata nostra, non ut haberet, sed ut deleret. Vel etiam quantum Judaeis videbatur, maledictus erat, id est peccator.

Fratres, secundum hominem dico, id est secundum humanam consuetudinem, et secundum humanam legem, tamen hominis confirmatum testamentum nemo [Col. 0680D] spernit. Testamentum dicitur a testibus, quorum nomina ibi scribuntur, et a quibus illud confirmatur testamentum, vel charta, sive scriptum quod pater facit de suis rebus filiis suis, quid unusquisque post mortem ejus possideat de haereditate paterna. Quod testamentum nemo despicit, ut aliter illud comprehendat et dividat, neque aliter ordinat, nisi ut pater vivens ordinavit.

Abrahae dictae sunt promissiones et semini ejus. Dicit singulari numero, Abrahae dicta est promissio et semini ejus; sed quia multae promissiones ad eum factae sunt, tam de terra promissionis quam etiam de Domino Jesu Christo, ideo dixit pluraliter: Abrahae dictae sunt promissiones et semini ejus. Videamus et [Col. 0681A] consideremus quae sint illae promissiones, si forte inveniamus aliquid de nobis gentibus ei promissum. Prima promissio facta est quando eum vocavit Dominus, promittens ut si egrederetur de terra sua, futurus esset in gentem magnam dicens: Exi de terra tua et de cognatione tua; et vade in terram quam monstravero tibi, et faciam te in gentem magnam; deinde dixit ei: Benedicens benedicam tibi, et multiplicabo te, etc.; et rursum: In semine tuo benedicentur omnes gentes; et: Patrem multarum gentium posui te (Gen. XII). Quod autem subjungitur, et semini ejus, subaudis dictae sunt promissiones; quamvis Apostolus specialiter semen Abrahae Christum intelligat, possumus tamen simplici modo semen illius accipere Isaac, filium ejus, et Jacob, nepotem ejus, [Col. 0681B] ad quos etiam repromissiones legimus factas. Nam legitur in Genesi quod, dormiente Jacob, quodam loco apparuerit ei Deus, dicens: Terram in qua dormis tibi dabo et semini tuo. Dicamus modo et secundum Apostolum: Abrahae, inquit, dictae sunt promissiones et semini ejus, id est Christo. Quae sunt illae promissiones, quae dictae sunt Christo vel in Christo? quod in illo benedicendae essent omnes gentes, juxta quod jam diximus, inquit: In semine tuo benedicentur omnes gentes. Semen ergo Abrahae Christus est, quia Abraham genuit Isaac, Jacob, Jacob autem Juda, de cujus tribu et progenie assumpsit carnem Dominus in utero virginali beatae Mariae, et processit velut sponsus de thalamo suo. Sed quaeri potest quare omnes gentes dicantur benedictae in Christo, cum [Col. 0681C] adhuc omnes gentes non credant in eum, et nulli dubium sit alium non mereri benedici, nisi qui fidem ejus habet? Quod duobus modis potest solvi: Potest enim synechdochicos accipi, hoc est a toto pars, quia licet omnes non credant, tamen ex omnibus gentibus fidem ejus habent: vel omnes qui merentur benedictionem, in Christo benedicuntur. Subnectit ergo Apostolus, et dicit: Non dicit, subaudis Abrahae dictae sunt promissiones, et seminibus ejus, sed singulari numero dicitur semini. Non dicit Scriptura: In seminibus tuis benedicentur omnes gentes, sed in semine tuo, ut de Christo intelligamus dictum. Si enim dixisset pluraliter seminibus, fortasse diceret aliquis contendendo de David et de aliis Judaeis esse dictum. Quodam loco, beatus Hieronymus, qui omnes [Col. 0681D] scripturas sacras Veteris et Novi Testamenti sensu et memoria peragitabat, dicit: Nusquam potuit invenire semina plurali numero posita, quando de propagatione filiorum res agitur. Si vero ad sementem fructuum pertinet, invenitur pluraliter positum, ut in Genesi habetur: Praecepit, inquiens, Joseph Aegyptiis, ut acciperent semina, et seminarent, ne forte terra redigeretur in nihilum (Gen. XLVII).

Hoc autem testamentum, id est illud promissum quod fuerat factum ad Abraham, dico ego confirmatum a Deo. Hunc versiculum vario modo in suis scripturis distinguunt doctores. Quidam enim faciunt perfectam distinctionem, ubi dicitur a Deo; quidam vero mediam! quod utrumque convenire potest. Testamentum [Col. 0682A] hic appellat promissionem, quae facta est ad Abraham, quod in semine ejus, hoc est in Christo, benedicendae essent omnes gentes. Quomodo istud testamentum vel ista promissio est confirmata? natus est Christus ex virgine Maria de semine Abrahae; praedicavit in saeculo, miracula fecit; redemit genus humanum sua passione; misit discipulos suos praedicare et baptizare, et completum est quod promisit Abrahae quando apostoli profecti praedicaverunt ubique, ipso cooperante, intantum ut in omnem terram sonus eorum procederet, et in fines orbis terrae nominis ejus fama divulgaretur, tunc in semine Abrahae, id est in Christo, benedictae sunt omnes gentes, eo modo quo superius diximus, et promissio ejus impleta est.

[Col. 0682B] Lex quae post quadringentos et triginta annos facta est, vel data in monte Sina, non fecit irritum, subaudis testamentum, ad evacuandam vel ad destruendam promissionem Abrahae. Irrita res est inanis et vacua; verbi gratia: sicut solent folliculi esse grani frumenti, aut ciceris, sive alicujus leguminis vel seminis; lex ergo quae data filiis Israel post factam promissionem ad Abraham, non fecit vacuum et inane illud testamentum, ut illa promissio evacuaretur. De hoc numero quadringentorum et triginta annorum, vario modo doctores disputant, et per longas ambages circuitum illum colligentes; sed nos omnia illa succincte perstringentes, compendioso utamur exitu, computantes ipsos annos. A vocatione Abrahae de terra Chaldaeorum usque ad ingressum [Col. 0682C] Jacob in Aegyptum computantur ducenti quindecim: iterum ab ingressu Jacob in terram Aegypti usque ad exitum filiorum Israel ex ea, computantur similiter anni ducenti quindecim; qui simul juncti complent numerum quadringentorum triginta annorum, post quos data est lex, ex quo repromissio facta est ad Abraham. Dicendum etiam est quomodo illud intelligendum sit quod loquitur ad Abraham Deus in Genesi: Scito praenoscens quod peregrinum erit semen tuum in terra non sua, et affligent eos, maleque tractabunt annis quadringentis (Gen. XV). Non enim possumus invenire quomodo per quadringentos annos sint afflicti, maleque tractati. Narrat namque Scriptura quia post mortem Joseph surrexit rex in Aegypto qui ignorabat Joseph, et coepit affligere filios Israel. Sed [Col. 0682D] sciendum est quia quod dixit, Peregrinum erit semen tuum in terra non sua, ad omne tempus quadringentorum annorum est referendum, quo Abraham, Isaac et Jacob in terra non sua peregrini et advenae fuerunt, filiique eorum post eos longo tempore. Quod autem subjungit, Servituti eos subjicient, maleque tractabunt annis quadringentis, ad extremam partem et ad ultimum quadringentorum annorum est referendum, in quo illi afflicti sunt a morte Joseph, usque ad egressionem illorum de Aegyptiaca servitute.

Nam si ex lege haereditas, jam non ex promissione, hoc est: si per legem data esset Abrahae haereditas terrae repromissionis, quam possedit in filiis suis, [Col. 0683A] vel haereditas totius mundi, quam possedit in Christo, qui de semine ejus natus est, jam non esset repromissio illa datio, sed lex. Haereditatem totius mundi Abraham in Christo possidet; Abrahae autem non per legem donavit Deus haereditatem totius mundi, sed per repromissionem datum est semen, quod est Christus, in quo benedicuntur omnes gentes.

Quid igitur lex? Beatus Augustinus, exponens hanc epistolam ad Galatas primum ita distinxit: Quid igitur? sed postea relegens ea quae dictaverat, correxit suum errorem in libro Retractationum, atque ita distingui praecepit: Quid igitur lex, id est ut quid venit lex? aut quid profuit? vel quare data est, si Abrahae haereditas per repromissionem data est? Ad haec sibi respondit ipse Apostolus, inquiens: Propter [Col. 0683B] transgressiones posita est quoadusque veniret semen, id est Christus, cui Christo, vel semini, promiserat, subaudis quod in ipso benedicendae essent omnes gentes. Transgredi, est ultra ire et praevaricari; ideo ergo data est lex post repromissionem, ut homines compesceret et prohiberet a peccatis, qui proni erant ad transgredienda praecepta omnipotentis Dei et naturalem legem. Statim enim ut egressus est populus de ergastulo Aegyptiorum, antequam transiret mare, murmuravit, rursumque transito mari murmuravit; atque dum pervenissent ad montem Sina, postquam acceperunt decem praecepta, caput bovis quem adorabant Aegyptii coluerunt, et inclinati sunt ante illud. Pro talibus ergo et hujusmodi transgressionibus data est lex, ut prohiberet talia, Deo minante [Col. 0683C] mortem illis. Ordinata per angelos, hoc est disposita, et descripta, atque dictata est ipsa lex per angelum. Per subjectam siquidem creaturam loquebatur Deus ad Moysen, hoc est per angelum, sicut Stephanus in Actibus apostolorum dicit Judaeis: Hic est Moyses qui fuit in Ecclesiae solitudine cum angelo, qui locutus est ei in monle Sinai (Act. VII). In manu Mediatoris, id est in potestate Verbi Dei, hoc est Filii Dei, qui postea assumendo carnem, nobis mediator factus est. Nisi enim hominem assumeret, mediator nobis alio modo esse non posset. Sed assumendo carnem nostrae fragilitatis, nobis factus est mediator, assistens nunc vultui Dei pro nobis, et per illum nostras preces dirigimus ad Deum Patrem. Quidam voluerunt interpretari in hoc loco mediatorem Moysen, propter [Col. 0683D] hoc quod ipse dixit: Ego sequester et mediator fui inter Deum et vos in tempore illo. Sed melius est, secundum beatum Augustinum, ut modo superiori intelligamus, referentes ad illum Christum, cujus dispositione ipsa lex data est per angelorum ministerium. Sicut potestate ejus praedicta sunt oracula prophetarum, qui dicebant verbum Domini quod factum est ad Joel, aut Isaiam: ita ejus dispositione conscripta est lex.

Mediator autem unius, subaudis Patris, non potest esse, sed inter duas, aut inter plures, ut ipse sit medius: Deus autem unus est. Hoc ideo addidit Apostolus, ne quis putaret Christum ab unitate divinae naturae penitus esse divisum, quia mediatoris suscepit [Col. 0684A] officium. Licet enim ipse nobis mediator sit per humanitatem, tamen non est abruptus a natura paternitatis divinae. Sed ipse qui est verus Deus et verus homo in una natura semper, ipse manet aequalis Patri in natura et potestate divinitatis.

Lex ergo adversus promissa Dei, id est nunquid ergo lex contraria est promissioni omnipotentis Dei, quae facta est ad Abraham de Christo, quod in semine ejus benedicendae essent omnes gentes? Absit. Non fiat istud ut aliquis credat legem contrariam esse huic promissioni ut illam evacuaret. Si enim data esset lex quae posset vivificare, id est justificare. Anima quandiu non peccat, vivit Deo: cum vero criminibus se implicat, moritur. Lex illa Mosaica non poterat hominem ab hac morte suscitare, quia [Col. 0684B] ostendebat peccata, non tamen tollebat. Impossibile quidem erat sanguine hircorum auferri peccata. Quod si posset vivificare hominem et januas aperire regni, vere ex lege esset justitia, hoc est putaretur esse exclusa promissio. Si enim lex posset nos mundare et justificare, quid esset necesse Christum venire? Sed quia illa hoc non valuit, ideo adventus Christi nobis necessarius fuit.

Sed conclusit Scriptura legis omnia genera hominum et omnes Judaeos sub peccato, id est ostendit quod nullus esset qui illam posset implere. Dicebat enim lex: Non occides, non adulterabis, non facies hoc vel illud: quia si feceris, morte animae morieris. Praedicebat ista cavenda: sed si committerentur, non tollebat; et dum aliquis illa perpetrabat, ostendebat [Col. 0684C] illum lex esse peccatorem. Si ergo ostendebat peccata et non tollebat, nunquid erat auctor sceleris et culpae peccantium? minime. Verbi gratia: sic erat ipsa lex sicut quidam rex, vel quaelibet majestas terrena, quae statuit et proponit legem et edictum, ut si quis hoc vel illud fecerit, aut in carcerem detur, aut capite truncetur. Transgreditur aliquis edictum illud et ponitur in carcerem, nunquid rex auctor est suae culpae? quod si inde liberatur, gratia et pietas est regis. Et lex ostendebat peccata et prohibebat, non tamen tollebat; ut promissio ex fide Jesu Christi, quae facta est ad Abraham, daretur credentibus, ut in nomine ejus benedicerentur omnes gentes, et in fide ipsius justificarentur, essetque gratia et indulgentia illius, ut quos lex non poterat [Col. 0684D] salvare, ipse redimeret, et qui per legis opera non eramus digni salvari, justificationem per ejus fidem obtineremus, etc.



CAPUT IV.

Quanto tempore haeres parvulus est. Secundum consuetudinem humanae legis loquitur hic Apostolus. Solent enim patres morituri filios suos parvulos quos haeredes relinquunt committere sub tutoribus et actoribus, usque ad illud tempus quo ipsi possint res proprias regere, hoc est, secundum legem Romanam, usque ad vicesimum quintum annum. Ipsi etiam tutores cum consilio scabinorum in generali malo debent eligi. Quandiu autem sub illorum tutela est [Col. 0685A] parvulus, nihil distat a servo, licet dominus servorum et filius regis, aut comitis, sive alicujus principis sit, quia sicut servus flagellatur, flagellatur et ille plerumque etiam a servo. Tutores sunt defensores rerum causidici et advocati. Quod autem dicitur hic actoribus, quidam doctores dicunt melius esse auctoribus isto in loco, quia auctor ipse est tutor sive advocatus: actor vero est patronus, nutritor, qui more paterno nutrit illum, et ad tutorem pertinet defendere et disponere res pueri, victumque et vestimentum ministrare: ad auctorem vero disciplina et honestas morum et conversationis. Similiter Judaei, quandiu fuerant parvuli sensu, sub tutoribus actoribusque fuerunt, usquequo venit dispositum tempus a Deo Patre, quando misit eis Filium suum: tutores [Col. 0685B] vero illorum fuerunt reges et principes, ut David et Zorobabel, quia defendebant haereditatem: actores vero sacerdotes et prophetae, qui eos erudiebant secundum legem, et cogebant etiam a Dei cultura non recedere, si aliquis adorare vellet idola.

Ita et nos cum essemus parvuli, sub elementis mundi eramus servientes. Elementa dicuntur quasi elevamenta: eo quod ex illis omnia corporalia et visibilia elevata sunt. Quod vero dicitur hic, sub elementis mundi eramus servientes, quantum ad Judaeos pertinet, dupliciter potest intelligi: ad primum intellectum elementa vocantur lex et prophetae, quia sicut elementa initium et fundamentum sunt omnium corporalium, ita lex et prophetia initium et fundamentum sunt omnium divinorum eloquiorum. Sic [Col. 0685C] etiam in epistola ad Hebraeos elementa appellat legem: sub lege vero et prophetia erant servientes. Aliter: sub elementis etiam serviebant, quia sub observationis solis et lunae degebant, celebrantes neomenias aliasque festivitates. Notandum autem quia non dixit: elementis serviebamus, sed sub elementis eramus, id est sub observatione legis et prophetiae, vel sub temporum observatione, cursum et aetatem lunae attendentes; nam sol et luna elementa sunt: gentiles autem erant elementis servientes.

At ubi venit plenitudo temporis, id est praefinitum tempus a Deo Patre, finiente quinta aetate, et inchoante sexta, misit Deus Filium suum factum ex muliere, id est ex semine mulieris opere Spiritus sancti creatum. Quidam volunt dicere natum, sed [Col. 0685D] melius factum ex muliere propter haereticos, qui ducunt ut ingressus est virginem, statim exiit. Factum sub lege. Factus est sub lege, quia octavo die est circumcisus: quadragesimo die sunt pro eo legalia munera oblata, et hoc ideo ut demonstraret legem esse sanctam, justam et bonam: vel ut eos redimeret qui sub lege erant, id est qui subjecti erant legi, peccatores non valentes per eam mundari; ut adoptionem, id est electionem filiorum, subaudis Dei, quam perdidimus in Adam reciperemus. Quoniam autem estis filii Dei adoptivi, non naturales, misit Deus Spiritum Filii sui. Spiritus sanctus communis est Patris et Filii, et quando mittitur a Patre, mittitur et a Filio. Clamantem, id est clamare nos [Col. 0686A] facientem: Abba Pater, subaudis, miserere mei. Abba Hebraeum est et Syrum, Pater, Graecum et Latinum.

Itaque qui habet spiritum Christi non est servus, subaudis peccati; sed filius, subaudis Dei, quod si filius, subaudis Dei, haeres, subaudis vitae aeternae, id est non suo merito, sed gratia Dei per quem est redemptus.

Estote sicut ego, quia et ego, subaudis fui, sicut vos. Erant Galatae infideles et peccatores alienati a Deo ut fuit quondam et Apostolus quando persequebatur Ecclesiam Dei, sed jam Dei gratia fidelis erat et justificatus. Estote vos perfecti in fide, sicut et ego sum modo, et nolite desperare de venia, quia et ego quondam fui infidelis et peccator, sicut vos estis modo et eo amplius. Obsecro vos, fratres, subaudis patienter [Col. 0686B] me audiatis; nihil me laesistis, subaudis quando primum vobis Evangelium praedicavi, et sicut tunc me nihil laesistis et patienter audistis, ita et nunc nolite me laedere, sed cum patientia audite quod dicturus sum.

Testimonium enim perhibeo vobis, quia si fieri potuisset, sine vestro dispendio, oculos vestros eruissetis et dedissetis mihi, id est: si fieri potuisset ut oculis corporis possem majora de Deo cognoscere, et arcana mysteriorum ejus lumine corporis amplius penetrare, oculos vestros eruissetis et dedissetis mihi, tanta charitate erga me fruentes eratis, et in tantum desiderabatis audire verbum Dei per me.

Filioli mei, quos iterum parturio, donec formetur Christus in vobis. Parturire est parere velle. Beatus [Col. 0686C] Apostolus jam peperat Galatas in fide per Evangelium, sicut ipse dixit: Per Evangelium ego vos genui (I Cor. II), sed illi recesserunt a fide et secuti sunt pseudoapostolos; dolensque Apostolus de eorum miseria, et volens eos revocare ad fidem Christi, parturiebat illos, id est parere volebat iterum verbo et exemplo, unde et dicit: Filioli mei, quos iterum parere volo mea praedicatione in fide Christi, sicut jam dudum vos parturivi, quando ad fidem vos adduxi donec formetur fides Christi in vobis. Tunc enim Christus in nobis formatus est, quando a nobis ita creditur sicut debet credi.

Scriptum est enim quoniam Abraham duos filios habuit. Non sine causa Apostolus ad memoriam reduxit factum Abrahae. Judaei namque in hoc maxime [Col. 0686D] gloriabantur, quia filii Abrahae erant secundum carnem: unde cum Dominus dixisset eis in Evangelium: Si vos Filius liberaverit, vere liberi eritis (Joan. VIII), responderunt illi: Nos filii Abrahae sumus, et nemini servivimus unquam. (Ibid.) Ergo Apostolus volens Galatas sollicitos reddere, ne potuissent seduci a Judaeis, qui circumcisionem docebant observare, et sacrificia legalia offerre, dicentes: Non potestis salvari per passionem Christi, nec per baptismum, nisi circumcidamini et legalia sacrificia offeratis, ostendit eis quomodo Abraham non per observationem legis meruit justificari, et amicus Dei appellari, sed propter fidem sincerissimam, operationemque probatissimam.

[Col. 0687A] Sed qui de ancilla, id est Ismael qui de Agar secundum carnem natus est, id est secundum humanae consuetudinis usum. Dicit beatus Augustinus quia consuetudo humanae naturae est ut senex junctus juvenculae in coitu filios procreet: econtra senex et vetula copulati, naturale est ut desistant parere. Si vero juvenis, cum veterana mistus fuerit, dicit etiam illos posse propagare filios, licet illud rarissimae in usu habeatur. Secundum hunc modum et naturalem consuetudinem quam primo diximus, ut si senex junctus sit juvenculae, possit juvencula generare, dicit Apostolus Ismaelem natum esse. Qui autem de libera, id est Isaac de Sara, per repromissionem, subaudis Dei natus est, quae facta est ad Abraham, non secundum consuetudinem humanam. Sed quaestio oritur in isto loco, quare [Col. 0687B] Apostolus Isaac solummodo per repromissionem dicat natum esse, cum legamus etiam de Ismaele promissionem factam esse. Nam legimus in libro Geneseos (Gen. XVI), quia cum esset Agar in deserto Sur, apparuit ei angelus Domini inquiens: Agar, ancilla Sarai, unde venis et quo vadis? Quae respondit: A facie Sarai dominae meae ego fugio. Cui angelus: Revertere, inquit, et humiliare sub manu illius. Et rursum: Multiplicans, inquit, multiplicabo semen tuum. Ecce paries filium, et vocabis nomen ejus Ismael. Hic erit ferus homo. Manus ejus contra omnes, et manus omnium contra eum. Ad hoc dicendum est, quia quando ista promissio facta est, Ismael jam erat conceptus. Promissio vero quae de Isaac facta est, antequam conciperetur data est Abrahae, sicut ex verbis [Col. 0687C] angeli possumus probare, dicentis ad Abraham: Secundum hoc tempus veniam, et erit Sarae filius (Gen. XVIII). Unde apparet Isaac, non secundum naturam humanae consuetudinis esse natum, sed per repromissionem ex longaevo patre et vetula matre: et quod majus est, sterili, Deo operante, natus est.

Quae per allegoriam sunt dicta, id est quae superius dicta sunt de Agar et Sara. De Ismael quoque et Isaac spiritali er sunt dicta, et spiritali indigent expositione. Hanc habet consuetudinem beatus Paulus, ut spiritalem intelligentiam allegoriam appellet. Allegoria autem proprie ad grammaticos pertinet. Est enim tropus quo aliud significatur quod dicitur; et quae hic dicta sunt, allegorice intelligenda sunt, ut sequentia manifestant. Haec, inquit, sunt duo testamenta, [Col. 0687D] id est illa quae supra memorata sunt, significant duo testamenta. Nam quantum ad sensum pertinet litterae, Agar et Sara duae mulieres fuerunt, et Ismael et Isaac duo homines. Quantum autem ad spiritalem intellectum attinet, Agar ancilla, quae filium genuit in servitute, significat legem quae genuit et habuit Judaicum populum sub servitutis jugo. In quo ergo fuit Judaicus populus servus? In hoc utique, quia cogebatur servire legi, circumcisionem servare, legalia sacrificia offerre, et caetera innumerabilia custodire, quae impune non poterant transgredi. Non solum autem corporali vindictae transgressor subjacebat, sed etiam maledictioni subjiciebatur, quae et ipsa lege continebatur: Maledictus [Col. 0688A] omnis, inquit, qui non permanserit in his omnibus (Deut. XXVIII). Et dum hujuscemodi mandatis stringebatur quodammodo servus erat. Sara autem libera, quae filium liberum genuit, significat gratiam Novi Testamenti quae genuit populum Christianum liberatum in baptismate, non solum ab originalibus et actualibus peccatis, sed etiam ab omni servitio legis, qui haereditatem Christi, hoc est patriam Christi haereditabit. Habuit autem et Abraham duos alios filios de Cethura, quam Hebraei Agar dicunt esse, sed tamen illi non fuerunt digni ad haereditatem paternam admitti. Similiter in sancta Ecclesia sunt multi qui renascuntur in baptismate, et qui filii videntur esse Abrahae; sed, quia opera non habent Abrahae, sequendo varios errores, diversaque schismata, et variis criminibus se implicant, [Col. 0688B] non merebuntur cum electis haereditate patriae celestis frui. De istis talibus dicit Joannes evangelista: De nobis exierunt, sed non erant ex nobis (I Joan. II). Haec, inquit, sunt duo testamenta. Testamentum dicitur a testatoribus. Testamentum vero vetus habuit testatores, angelos, et Moysen, aliosque prophetas: Testamentum autem novum, habuit unum verissimum Dominum Jesum Christum, apostolos, quorum ministerio per quadrifidum orbem est divulgatum. Unum, subaudis testamentum datum est, in monte Sina generans, subaudis Judaicam plebem in servitutem; quae est Agar, hoc est, quae significatur per Agar. Lex per doctores Synagogae generabat populum in servitutem sibi.

Sina enim mons est in Arabia, provincia, qui conjunctus [Col. 0688C] est ei quae nunc est Jerusalem, hoc est conterminus terrae repromissionis, in qua est Jerusalem, et, ipsa Jerusalem, servit cum filiis suis, id est sacerdotibus et doctoribus qui in Jerusalem maxime habitabant, cum subjectis suis omnipotenti Deo sub servitute legali. Arabia, provincia est multas gentes et regiones in se continens, Ammonitas videlicet, Moabitas, Philisthaeos, Idumaeos et alias quamplures. In qua provincia est Sina mons, tantae magnitudinis et longitudinis, ut conterminus sit terrae repromissionis, sicut sunt, verbi gratia, montes qui cingunt Italiam, et dividunt ab aliis regnis. Et omnia quae superius praemisit Apostolus, ideo texuit ut ad hoc perveniret quod modo dicit de Sina monte, qui est vicinus terrae Judaeorum, ut ostenderet Judaeos non solum [Col. 0688D] per legem quam acceperunt, servos esse, sed etiam ex vicinitate locorum, et quia mons illis adhaerebat, in quo legem servitutis acceperunt.

Illa autem quae sursum est Jerusalem. Jerusalem quae interpretatur visio pacis, significat sanctam Ecclesiam Deum mente videntem, quae constat ex angelis et hominibus, quae partim jam regnat cum Christo, partim autem adhuc peregrinatur a Deo in terris. Sed de illa quae jam cum Christo regnat in angelis et hominibus justis, partim in corpore, partim in anima, non est dubium quin sursum sit in coelesti beatitudine. De ista autem quae adhuc peregrinatur in terris, quaerendum est quomodo sursum sit. Sursum dicitur esse, quia licet corpore inhabitet [Col. 0689A] terram, mente tamen inhabitat coelum, dicens cum Apostolo: Nostra autem conversatio in coelis est (Philip. III), et semper coelestia opera agit, id est illa per quae ad coeleste regnum possit pertingere. Quae etiam bene mater nostra dicitur, quia apostoli et martyres, sanctique praedicatores, qui nos praecesserunt, ipsi nos genuerunt in fide Christi sua doctrina, et suis scriptis atque exemplis. De qua generatione dicit Apostolus Corinthiis: Per Evangelium ego vos genui (I Cor. IV).

Scriptum est enim: Laetare, sterilis, quae non paris, etc. Hoc testimonium in Isaia nobilissimo prophetarum habetur. Quod dupliciter potest intelligi. Dicit ergo Ecclesiae de gentibus quae diu et longo tempore sterilis mansit a bono opere, et Deo filios non generavit, [Col. 0689B] hoc est a destructione turris Babel, quae nunc est Babylon usque ad adventum Domini. Ibi enim divisum est labium universae terrae, et tantummodo Dei cognitio in sola domo Hebraeorum mansit. Dicatur ergo: Laetare, id est gaude et exsulta, o Ecclesia de gentibus, quae antea sterilis eras, et quae Deo filios non pariebas, erumpe in gaudium, et clama prae nimia jucunditate, quae non pariebas, quia plures filii Deo accepti tibi erunt quam Synagogae, quae quondam habuit Deum omnipotentem verum protectorem sui, vel quae modo gloriatur, et putat se habere verum Deum, cum illum amissum habeat postquam dixit, non habemus regem nisi Caesarem (Joan. XIX). Dicamus et altius juxta beatum Augustinum, referentes ista ad Ecclesiam, quae jam regnat [Col. 0689C] cum Christo in coelis, quae sterilis appellatur, non a bono opere et laude Creatoris sui, sed carnali propagatione: propter peccatum enim venit mors, quae nihil aliud est nisi dissolutio elementorum, et propter mortem venit successio filiorum. In praesenti siquidem vita necesse est ut procreentur filii carnales, qui patribus mortuis vel morituris succedant in haereditatem: in illa autem beatitudine ubi nemo moritur, non est necesse ut fiat successio filiorum per propagationem carnis. Quapropter appellatur sterilis, et dicitur ei congaudendo voce prophetica: Laetare, o Ecclesia, sterilis a carnali procreatione, quae non paris filios carnales cum dolore et nimia anxietate, quia plures filii desertae quondam gentilitatis venient tibi, quam ex Synagoga quae olim habuit [Col. 0689D] Deum omnipotentem virum, vel quae modo gloriatur se habere. Omnibus enim patet plures ex gentibus transire ad gloriam sempiternam quam ex Judaeis. Similiter in praesenti Ecclesia plures habet filios fideles ex gentilitate quam de Synagoga. Per omnes enim pene civitates et regiones, vicos quoque et villulas gentiles clamant se credere in Christum, Judaeorum autem rarus aut nullus invenitur qui credere in Christum confiteatur.

Nos autem, fratres, secundum Isaac promissionis filii sumus. Jungit se Apostolus Galatis credentibus, et dicit: Nos autem, fratres, id est ego et vos, secundum Isaac promissionis filii sumus, hoc est: Sicut nos qui in Christum credimus, filii Abrahae sumus, [Col. 0690A] dicente Domino ad Abraham: In semine tuo benedicentur omnes gentes (Gen. XXII), et sicut Isaac secundum promissionem natus est, ita nos filii sumus promissionis.

Sed quomodo tunc is qui secundum carnem natus fuerat, etc. Alloquitur Apostolus Galatas ut se custodiant a Judaeis, ne possint ab eis seduci: O Galatae, cavete et declinate a Judaeis: quoniam sicut Ismael qui secundum humanae consuetudinis usum natus erat, eodem modo quo superius diximus, persequebatur tunc Isaac, qui secundum spiritalem repromissionem datus fuerat Abrahae, ita et nunc persequitur judaicus populus, qui designatur per Ismaelem natum de ancilla, populum Christianum et alios qui designantur per Isaac natum de libera, ut ad servitutem [Col. 0690B] illos legis inclinent. De ludo puerorum Ismael et Isaac, Judaei varia disserunt. Quidam enim dicunt, quia volebat quodam genere ludi provocare ad saltum, tenens perticam in manu, ubi optabat eum ita debilitari, ut indignus fieret honore primogeniti et haereditate paterna. Quidam etiam dicunt, quia volebat ei suadere quibusdam turpitudinibus misceri, pro quo notabilis et despectui haberetur patri et matri, et ut diximus, indignus fieret honore primogeniti. Sciebat enim se nullo modo posse pertingere ad haereditatem paternam et dignitatem primogeniti, utpote qui ex ancilla erat, licet primogenitus foret, nisi illum ita vituperabilem redderent aut in corpore, aut in levitate mentis, ut patri et matri pro nihilo duceretur. Sed quidquid illud fuerit, plane apparet, [Col. 0690C] illum ludum non simplicem fuisse, pro quo mater indignata; praecepit pariter matrem cum filio, a domo et consortio filii liberi ejici. Beatus etiam Apostotus, doctus ad pedes Gamalielis, legis doctoris, qui omnem scientiam legis et prophetarum quae tunc temporis penetrari poterat, intellexit, similiter illum ludum non simplicem esse sciebat, quem appellavit persecutionem. Volebat enim eum levem et scurrilem facere, ac dignitate privari, et se sublimari.

Sed quid dicit Scriptura? Ejice ancillam et filium ejus. Quantum ad litteram pertinet, ob hujusmodi causam quam diximus, praecepit eam mater ejici: quantum vero ad spiritalem intelligentiam attinet, quandiu Judaei ancillae filii volunt esse, et filium liberae persequi, hoc est, quandiu legi volunt esse [Col. 0690D] subjecti in circumcisione et sacrificiis legalibus, non credentes se per passionem Christi posse salvari, et quandiu nos volunt persequi qui jam sumus liberi effecti ab haereditate Ecclesiae repellendi sunt. Non enim haeres erit filius ancillae cum filio liberae. Hoc est, filius peccati et malae concupiscentiae, quae potest intelligi per ancillam, filius carnalis legis, qui legem carnaliter observare nititur, non erit haeres in haereditate patriae coelestis cum filiis liberis, qui liberi efficiuntur in baptismate, non solum ab originalibus peccatis, sed etiam ab omni servitio legis.

Itaque, fratres, non sumus ancillae filii, sed liberae. Id est, non sumus jam legis filii, quae suos observatores servos facit, sed filii novae gratiae et filii Evangelii [Col. 0691A] per baptismum et per dona Spiritus sancti, quae accepimus tam in baptismate quam per impositionem manuum episcoporum, et per communionem corporis et sanguinis Domini cui participamus, et illa libertate sumus liberi, qua Christus nos liberavit, per passionem suam et per baptismi gratiam. Omnis enim qui fidem Abrahae habet, et imitator operum Abrahae existit, utique filius est Abrahae, non per naturam, sed per imitationem, sicut alias Apostolus dicit: Si ergo vos Christi, ergo semen Abrahae estis (Galat. III). Qui vero fidem quam habet, bonis operibus non exornat, nimirum non reputabitur inter filios Abrahae, neque accipiet haereditatem coelestem cum illis. Quapropter laborandum est omnibus nobis, ut fidem quam habemus exsecutione [Col. 0691B] bonorum operum studeamus decorare, veri imitatores illius effecti.



CAPUT V.

Dico autem in Christo: Spiritu ambulate, et desideria carnis non perficietis. De hac lectione diversi doctores non aequaliter sentiunt, dicentes quidam de spiritu hominis locutum esse hic Apostolum, sicut Cassianus, vir prudentissimus, in Collationibus Patrum, quidam de Spiritu sancto, ut beatus Augustinus. Quod utrumque non incongrue, neque contra rectitudinem fidei accipi potest. Dicamus igitur, juxta Cassianum: Spiritu ambulate, id est Spiritu ducente vivite. Quid est ergo spiritus hominis? Principalitas animae, quae et rationabilitas mentis appellatur, per quam possumus [Col. 0691C] cognoscere quid debeamus appetere, et quid vitare. Si (inquit) spiritu vixeritis, hoc est, si juxta rationabilitatem et intellectum mentis vixeritis, desideria carnis, id est desideria carnalis hominis et concupiscentiae malae ac desideria delectationis pravae non perficietis. Quae sint desideria carnis, in subsequentibus manifestabitur. Dicamus et aliter, sequentes sensum beati Augustini. Notum habetur apud eruditos, Spiritu sancto dictante atque revelante (qui unius substantiae est cum Patre et Filio), Scripturas sacras conscriptas esse, et omnia divina eloquia et praecepta quae in lege et prophetis et Evangelii gratia continentur, ab illo data esse. Idcirco dicit Apostolus: Spiritu ambulate, id est sicut Spiritus sanctus docet ac praecipit in divinis Scripturis, [Col. 0691D] ita vivite et conversamini, ambulantes et crescentes de virtute in virtutem, de fide ad spem, de spe ad charitatem, de charitate ad operationem perfectam. Quod si hoc feceritis, desideria carnalis concupiscentiae non perficietis. Quid est quod dicit Apostolus?

Caro concupiscit adversus spiritum, spiritus autem adversus carnem. Nunquid potest caro aliquid concupiscere, si defuerit spiritus? Non. Quod probari potest ex corporibus mortuis. Postquam enim spiritum exhalaverint, non solum concupiscere non valent, sed etiam aliquod membrorum per se movere non possunt. Carnem ergo appellat hominem, qui carnalia tantum et corporalia quaerit, carnalem quoque consuetudinem et delectationem. Licet enim caro [Col. 0692A] non valeat per se aliquid implere, si defuerit spiritus, tamen quandiu a spiritu vivificatur, semper contraria videtur spiritui, id est rationabilitati mentis. Quapropter dicit Apostolus: Caro concupiscit, etc. Quomodo concupiscit caro adversus spiritum audiamus. Caro desiderat semper repleri cibis, inebriari, luxuriare, in omni delectatione manere, quaerens semper quod suum est. Ecce quomodo caro concupiscit adversus spiritum. E contra spiritus concupiscit adversus carnem, quia ille delectatur jejuniis, abstinentia, castitate et his quae carni contraria sunt. Sed sequendus est semper spiritus, quia ille quaerit per quod anima vivit Deo. Similiter possumus et de Spiritu sancto dicere. Dum enim carnalis delectatio desiderat transgredi praecepta Dei, adversus Spiritum [Col. 0692B] sanctum concupiscit, et dum Spiritus sanctus prohibet in lege et prophetis atque in Evangelio quae caro desiderat, adversus illam concupiscit. Unde subdit Apostolus: Haec, inquiens, id est caro et spiritus sibi invicem adversantur, etc. Sic sibi invicem contraria sunt caro et spiritus, ut quod vult caro, non consentiat spiritus: et quod spiritus, non consentiat caro, quia caro delectat servire vitiis, spiritus autem virtutibus.

Quod si ducimini spiritu. Id est, si rationabiliter vivitis et conversamini, non estis subjecti legi, et non est vobis necessaria lex, quia lex non est ejus justis posita, sed impiis et peccatoribus. Aliter: Si spiritu ducimini, id est si Spiritu sancto gubernamini, et si secundum quod Spiritus sanctus docet in Scripturis sanctis vivitis, non estis subditi legi, sed alieni [Col. 0692C] estis ab ea, nihil ei debentes.

Manifesta autem sunt opera carnis, quae sunt. Omnibus in Christum credentibus, maximeque illis qui spiritalem vitam sectantur, in tantum nota sunt, ut etiam ab illis se alienos reddant, scientes quia mortem generant. Fornicatio dicitur a fornicibus, hoc est a locis theatralibus et lupanaribus, quae fornicibus, id est arcubus, sunt constructa, quae et si arenaria tunc appellabantur, in quibus erant meretrices, cum quibus commiscebantur spurcissimi quique. Fornicari autem est cum puellis liberis, cum viduis nondum Deo sacratis coire. Immunditia, impudicitia, luxuria, potest appellari quocunque modo fiat. Luxuria vero est noxius humor superabundans.

Idolorum servitus est idololatria, quae tunc temporis [Col. 0692D] erat pene in omnibus gentibus. Possumus et per hoc quod dicit, idolorum servitus, altiori sensu avaritiam intelligere. Unde in Epistola ad Colossenses veneficia sunt maleficia, hoc est maleficae artes, per quae coguntur saepe miseri amare et amari. Unde dicuntur veneficia, quasi veneno infecta. Inimicitiae sunt malae voluntates. Contentiones saepe ex superbia procedunt quia volunt contendere de quaestionibus divinarum Scripturarum atque etiam humanarum, ut dum illi victores existunt, glorificentur. Aemulatio est invidia, de qua legitur, quod aemulantes, hoc est, invidentes Joseph fratres sui, vendiderunt illum. Ira est grandis commotio animi. Et hoc distat inter iratum ac iracundum, quia iratus pro tempore est, [Col. 0693A] iracundus vero facile irascitur, et semper pronus est ad irascendum. Rixae sunt lites et contentiones quae plerumque sine causa exsurgunt. Dissensio est discordia quae solet oriri inter maritum et uxorem, inter fratres quoque atque contubernales vel commilitones. Sectae sunt divisiones. Idem sunt et haereses. Dicuntur autem vel a secando, id est dividendo, eo quod dividant se a communione aliorum sicut haeretici faciebant, qui ab Ecclesiae unitate se segregabant, de quibus Joannes dicit: A nobis exierunt, sed non erant ex nobis (I Joan. II). Vel etiam a sequendo dicuntur sectae, sicut haereses ab eligendo, vel haerendo ex eo quod ex multis erroribus unum eligant, et illum sequantur.

Invidiae. Invidia in geminam scinditur passionem, [Col. 0693B] cum aut is qui in honore est, videns alium attente attendere, invidet ei ne ad eumdem pervenire possit honorem: aut cum aliquis alterius felicitate torquetur, videns illum superiorem se. Ebrietas. Briam genere masculino dicimus calicem aptum potioni vini. Comessatio dicitur mensae collatio sive mensae alternatio. Sunt enim convivia quae celebrantur alternatim et praeparantur a sociis per dies et vices; sunt alia quae ex communicatione praeparantur, quando unus affert panem, alius vinum, alius aliud. Quae idcirco appellantur comessationes, hoc est mensae collationes, quia sicut omnes propriis utuntur cibis et communibus, ita etiam pro libitu suo unusquisque quidquid scurrilitatis et otiositatis ei placet loquitur, ideo vocantur turpia convivia. [Col. 0693C] Et his similia, subaudis peccata, opera sunt carnis, quae opera praedico vobis modo sicut praedixi. Ubi praedixit? Non regnet peccatum in vestro mortali corpore (Rom. VI), quoniam qui talia, subaudis opera agunt, regnum Dei non consequentur. Non dixit: Qui talia egerunt, sed qui talia agunt, id est qui in talibus permanent usque ad diem mortis suae, vitam aeternam non possidebunt. Sic et Dominus dicet in die judicii reprobis: Discedite a me, qui operamini iniquitatem (Matth. VII), non qui operati estis, sed qui in peccatis vitam finistis.

Fructus autem spiritus est charitas. Charitas Graecum est, et interpretatur in Latina lingua dilectio. Dicitur autem dilectio, eo quod duos liget, Deum et hominem, vel duos proximos. Quae merito in numero [Col. 0693D] virtutum primatum tenet, quia ipsa ligat caeteras virtutes. Est autem charitas, amor et dilectio qua diliguntur Deus et proximus et inimicus etiam propter Deum. Gaudium est exhilaratio cordis, et hoc distat inter gaudium et laetitiam, quia gaudium nimia est exsultatio cordis et corporis: laetitia vero est mediocriter, et fit solummodo in corde. Pax est quies et tranquillitas sive lenitas mentis, a qua Salomon nomen accepit, id est pacificus, eo quod in diebus ejus quies esset data. Longanimitas est perseverantia in bono opere, et tolerantia inter adversa: unusquisque enim fidelis longanimis debet esse, ut perveniat ad praemium promissum, juxta quod Dominus ait: Qui perseveraverit usque in finem, etc. [Col. 0694A] Bonitas est bona voluntas. Benignitas est voluntas promptissima moribus et dulci eloquio temperata, invitans non solum benevolos ad se diligendos, sed insuper illos qui contrarii videbantur esse. Unde dicitur benignus, quasi valde nimisque bonus. Fides est qua credimus Deum omnipotentem trinitatem habere in personis, unitatem in substantia: et qua speramus et credimus ea quae necdum videmus. Illarum enim rerum quas videmus, neque est fides, neque spes, sed illarum quae necdum visae sunt a nobis; verbi gratia: credimus Dominum Jesum passum esse, resurrexisse a mortuis, et ascendisse ad coelos, venturum ad judicium reddere unicuique secundum quod meretur. Fides est et credulitas, qua speramus ea quae non cernimus oculis corporis. Modestia, est mansuetudo et lenitas mentis, quae [Col. 0694B] laesa non facile irascitur. Continentia est abstinentia qua se cohibet homo a coitu, et mulier vidua similiter ab omnibus illecebris. Castitas vero proprie virginum est, unde dicitur castitas quasi castratus. Et hoc est inter continentiam et castitatem, quia continentia potest esse conjugatorum, viduarum et viduorum atque virginum: castitas vero virginum proprie est.

Adversus hujusmodi non est lex, id est hujusmodi hominibus talia operantibus non est lex contraria neque illis necessaria: etenim alieni sunt ab ea. Quare non est lex illis necessaria, aut contraria? dicit illa: Non adulterabis, non occides. Illi non solum hoc non faciunt, sed etiam castitatem servant, [Col. 0694C] et custodiunt se non solum ab homicidio, sed insuper inimicos suos diligunt. Qui autem sunt Christi, id est qui pertinent ad sortem Christi, vitia et concupiscentias malas in carne sua mortificaverunt. Quot enim peccata a nobis expellimus, tot vitia in nobis semper occidimus: et carnem crucifigimus et mortificamus, quando delectationi pravae et voluntati perversae non consentimus.



CAPUT VI.

Si spiritu vivimus, spiritu et ambulemus. Hic de Spiritu sancto loquitur: Si, inquit, spiritu vivimus, hoc est, si per Spiritum sanctum vitam habemus, per quam vivimus Deo, spiritaliter debemus conversari et vivere, ambulantes de virtute in virtutem, [Col. 0694D] virtutes sectando, vitia respuendo. Vita animae fides est, qua credimus Deum omnipotentem: et sicut corpus vivit anima, ita anima vivit fide, juxta quod per prophetam Dominus dicit: Justus autem meus ex fide vivit (Habac. II). Quod si subtraxerit se, non placebit animae meae. Quae fides per Spiritum sanctum nobis tribuitur, qui est unius substantiae cum Deo Patre et Filio: et non sola fides ab illo nobis datur, etiam quidquid boni habemus ab illo nobis administratur.

Non efficiamur inanis gloriae cupidi. Quae est inanis gloria? Laus humana, favor terrenus, de qua dicit Christus: Si gloriam ab hominibus quaero, gloria mea nihil est (Joan. VIII). Quae recte inanis gloria dicitur, quia [Col. 0695A] vacua est ab omni utilitate. Est tamen gloria utilis, de qua Dominus dicit: Qui me glorificaverit, glorificabo cum (I Reg. II). Qui sunt ergo cupidi inanis et terrenae gloriae? Qui per hoc quod agunt non quaerunt Deo placere, neque mercedem aeternae remunerationis ab eo recipere, sed gloriam et laudem temporalem, de quibus dicit Dominus: Omnia opera sua faciunt ut glorificentur ab hominibus (Matth. XXIII). Isti tales audient in die judicii: Recepistis mercedem vestram (Matth. VI), quia multi sunt, qui non solum pro bono quaerunt laudari, sed etiam pro malo: et non solum ab aliis, sed insuper ipsi se extollunt et gloriantur de virtutibus. Perfecta autem et plena est gloria, ut homo pro bono quod agit, omnipotenti Deo desideret in corde placere, et ab illo mercedem exspectet, et [Col. 0695B] gaudeat in corde quod placeat Creatori suo, et ita agat bonum quod operatur ut opus sit in publico, et intentio in occulto. Qui hoc facit, ille non est cupidus inanis gloriae. Invicem provocantes vos ad iracundiam, ad lites, ad contentiones, invicem invidentes vobis. Erant ex Galatis quidam seducti a pseudoapostolis et a Judaeis, contendentes de genealogiis et quaestionibus legis. Ex quibus quidam dicebant: Melior est circumcisio quam baptismus. Et e contra alii: Melior est baptismus quam circumcisio: Item alii dicebant: Melior est allegoria quam historia: quia allegoria, id est spiritalis intelligentia vivificat, littera occidit. Et e contra alii dicebant: Melior est historia, ubi veritas continetur, quam allegoria vana et umbratica.

[Col. 0695C] Fratres, et si praeoccupatus fuerit homo in aliquo delicto. Praeoccupare est praevenire; unde in psalmo canitur, praeoccupemus, id est praeveniamus, faciem ejus in confessione (Psal. XCIV), peccatorum nostrorum. Praeoccupatur ergo homo in peccato, quando subito et insperato peccat, quod ante non fuerat praemeditatus. Quando vero praemeditatur quomodo perpetret homicidium, adulterium, aut aliquid tale, non est praeoccupatio, sed praemeditatio et perpetratio sceleris: et aliter reprehendendus est ille qui insperato peccat, quod ante praemeditatus non fuerat, id est praeventus a peccato, et aliter ille, qui diu illud est praemeditatus. Ille enim corripiendus est cum lenitate mentis, ne labatur in desperationem: iste vero acriori indiget castigatione. Et bene addidit homo, [Col. 0695D] quia fragilis est et caducus, citoque labens ad culpam, et maxime ille qui simplicitatem habet sine astutia. Vos qui spiritales estis, qui ducitis vitam spiritalem, et solliciti estis in fide et in doctrina, illos qui praeoccupantur et simpliciores sunt, instruite et corripite leni affectu et cum suavitate mentis, promittentes eis veniam, ne forte in lapsum desperationis ruant, considerans teipsum, quia homo fragilis naturae es, sicut et ille, ideoque potes tentari et praeveniri a peccato sicut et ille: et dum consideraveris te posse tentari, et in peccatum ruere, sicuti velles corripi, si talia ageres, et castigari cum lenitate mentis, ita corripe et admone illum.

Alter alterius onera portate. Sunt onera alicujus [Col. 0696A] ponderis, et sunt onera peccatorum, de quibus dicit Psalmista: Quoniam iniquitates meae supergressae sunt caput meum, et sicut onus grave (Psal. XXXVII), etc. De quo onere et hic dicitur; et est sensus: Si vis patienter portari et sustineri si peccas, et cum moderatione corripi, porta similiter patienter fratrem tuum, si peccaverit. Potest et aliter intelligi secundum sensum beati Hieronymi: Alter alterius onera portate, hoc est, qui abundas divitiis bonisque temporalibus, sustenta fratrem pauperem. Verbi gratia: habeo sororem pauperrimam cujus paupertas onus meum est, praebendo ei victum et calceamentum, sustento onus ejus. Habeo uxorem quia non possum esse continens; sed egestate nimia premor: tu qui, Deo donante, continens es et bonis temporalibus [Col. 0696B] abundas, porta onus meum. Vide comparationem cervorum in Epistola ad Colossenses quam beatus Augustinus ex hoc donat. Quia et si in animalibus ratione non utentibus illud sit, quanto magis in hominibus debet fieri? Si, inquit, hoc feceritis, adimplebitis legem Christi, hoc est, pactum Christi quod ipse dedit discipulis suis, dicens: Hoc est praeceptum meum, ut diligatis invicem (Joan. XV); et mandatum novum do vobis, ut diligatis invicem (Joan. XIII).

Nam si quis existimat se aliquid esse, cum nihil sit, hoc est, qui confidens in suis virtutibus et meritis, dedignatur onus fratris portare, castigando cum suavitate et admonitione dulci, cum sit ipse nihil apud Deum et quia ejus opera Deo non placent, ipse se seducit et decipit. Ideo autem dicitur nihil [Col. 0696C] esse, quia non adhaeret illi qui substantialiter habet esse, et qui nostrae fragilitati condolens, pro nobis humiliari dignatus est, cum Deus esset. Omnis enim creatura quae non adhaeret illi qui semper habet esse, nihil est.

Opus autem suum probet unusquisque, hoc est, consideret quid boni habeat factum, et sic in corde suo gaudeat, eo quod placeat Creatori suo, et non quaerat alterius laudem.

Unusquisque enim onus suum portabit. Contraria videntur haec verba superioribus, ubi dixit: Alter alterius onera portate. Sed sciendum quia pertinent illa ad tempus praesentis vitae, ista vero ad diem mortis, vel generaliter ad diem judicii, et est sensus: Qualia fecerit unusquisque, talia recipiet: si bona [Col. 0696D] fecerit, bona recipiet, si mala, damnationem aeternam recipiet. Et notandum, quia onus in bonam et malam partem in hoc loco potest accipi, quia ad electos et reprobos pertinet. Onus sanctorum erit magnitudo gloriae: onus rebroborum ineffabilis miseria et cruciatus.

Communicet autem is qui catechizatur verbo Dei, ei qui se catechizat, in omnibus bonis, id est discipulus vel quilibet auditor qui instruitur et docetur verbo doctrinae, communicet vel administret magistro vel praedicatori in omnibus bonis qui se instruit et docet. Auditores et discipulos admonet, ut doctoribus suis a quibus accipiunt verbum vitae et fidei, impendere studeant bona temporalia, hoc est victum [Col. 0697A] et vestimentum quia dignus est operarius mercede sua: quia Dominus ordinavit de Evangelio vivere qui Evangelium annuntiant. Possumus et per verbum intelligere et devotionis fructum, et rem boni operis et studii, ut illud Moysi: Quomodo palam factum est verbum istud (Exod. II)? Ut referamus hoc ad discipulum, communicet autem, id est placabilem se faciat studio, et fructu devotionis discipulus, vel qui catechizatur magistro qui se instituit bonis, et docibilem et obedientem in omnibus bonis quae Deo non displicent. Poterat aliquis discipulorum dicere: Non habeo quod impendam magistro: quia ager meus, id est annona mea siccitate aruit, vinea mea grandine consumpta est, oves pestilentia correptae sunt, sues sagina tumescente mortuae sunt. Sed ut Apostolus [Col. 0697B] omnem occasionem excluderet, dixit:

Nolite errare, Deus non irridetur. Hoc est: nolite mentiri, quia homo potest mendacium suscipere, Deus vero non potest: et Deus qui omnia secreta cordium penetrat, non potest falli. Dicis, o auditor quicunque es, non posset te sumptus ministrare magistro tuo, premente te nimia egestate: noli te decipere quasi fallere possis Deum, sed unde tu vivis, inde sustenta et magistrum, quia si non habes ex praesenti anno fruges, habes ex praeterito, potes etiam impetrare mutuo a vicinis de futuro.

Quae enim seminaverit homo, haec et metet, hoc est, qualia fecerit, talia recipiet. Duos agros habemus, corpus et spiritum. Si seminavimus in carne, id est si carnalia opera egerimus, et carnalia desideria secuti [Col. 0697C] fuerimus, de ipsa carne metemus corruptionem, hoc est, damnationem accipiemus, et trademur in die judicii poenis inferni, ubi corripiemur a vermibus et igni perpetuo. Si vero seminaverimus in spiritu, hoc est, si spiritalia opera impleverimus et praeceptis sancti Spiritus obedientes fuerimus, de spiritu, spiritalibus operibus, Spiritu sancto donante, vitam aeternam accipiemus.

Bonum autem facientes non deficiamus, id est a bono opere quod inchoavimus, non cessemus, sed in hoc perseveremus, ut salutem consequamur quam Dominus promisit, inquiens: Qui perseveraverit usque in finem, hic salvus erit (Matth. XXIV). Tempore enim suo, id est tempore congruo et opportuno, metemus, hoc est, mercedem nostri laboris accipiemus, non [Col. 0697D] deficientes, a percipienda mercede operis. Modo est tempus seminandi, hoc est, bonum operandi: in die autem judicii vel in die mortis erit tempus messionis et collectionis. Illa nunquam deficiet collectio, quia illa vita sine termino manet, annisque volventibus illa semper juvenescit et pollet.

Ergo dum tempus habemus, operemur bonum ad omnes. Tempus seminandi et operandi virtutes, praesens vita est, quia post istam non erit tempus vel spatium poenitentiae atque salutis. De hoc tempore dicit Apostolus alibi: Ecce nunc tempus acceptabile, ecce nunc dies salutis (II Cor. VI). In isto tempore debemus operari bonum ad omnes homines, ad fratres, ad haereticos, ad paganos, tam in eleemosynae officio [Col. 0698A] quam in doctrina verbi. Omnibus enim hominibus misericordia impendenda est, et doctrina fidei imitando patrem nostrum, qui solem suum oriri facit super bonos et malos (Matth. V). Maxime autem ad domesticos fidei oportet bonum operari. Domestici dicuntur a domo, qui in una domo nutriuntur et conversantur. Ad omnes quidem bonum debemus operari, hoc est, ad haereticos, ad paganos, sed maxime ad illos qui in una domo, id est in unitate Ecclesiae nobiscum sunt, et qui eamdem fidem habent, et praecipue ad illos qui iter rectitudinis nobis ostendunt verbo et exemplo.

Videte, qualibus litteris scripsi vobis mea manu. In fine omnium epistolarum suarum Apostolus nomen suum Hebraicis litteris scribebat, ne a pseudoapostolis [Col. 0698B] ejus dicta corrumperentur: in hac vero epistola, sicut tradunt doctores, ab hoc loco usque ad finem propria manu scripsit, ut eos ad fidem Christi plenius traheret, dum viderent ejus amorem erga se.

Quicunque enim placere volunt in carne, hi cogunt vos circumcidi, id est qui volunt placere in carnali circumcisione scribis et pharisaeis suis ministris, illi cogebant, circumcidere gentiles, et hoc ideo ut persecutionem crucis Christi non paterentur. Nam Octavianus, Caius, aliique imperatores decreverant, ut ubicunque essent Judaei, suis legibus uterentur, et Judaei qui legem et Evangelium volebant tenere, idcirco se circumcidebant, ne propter nomen Christi persequerentur, dicentes se Judaeos esse, et circumcisos, et legem custodire. Sed ideo non custodiebant, [Col. 0698C] quia erant homicidae, adulteri, invidi, cupidi, aliisque vitiis pleni. Ut in carne vestra glorientur. Gloriabantur Judaei, dicentes: Tot gentiles heri coegi ad circumcisionem, tot hodie.

Mihi autem absit gloriari. Nolo gloriari in divitiis hujus mundi et dignitatibus, sed in cruce Christi, id est passione illius quae in cruce est celebrata, gloriabor, unde est mea redemptio et salvatio. Vel in cruce Christi gloriabor, id est, ex hoc gloriabor si potuero imitari passionem Christi, ut qualia ipse sustinuit pro me, talia sustineam pro nomine ejus. Per quem, subaudis crucem vel Christum. Dicit beatus Hieronymus quia crux masculini generis est apud Graecos, et interpres hujus Epistolae eumdem articulum et ejusdem generis transtulit in Latinum quem [Col. 0698D] invenit in Graeco. Potest et referri ad Christum, vel pro amore passionis ejus. Mortuus est mihi mundus et ego mundo, quia nec quaero nec diligo ea quae sunt in mundo, nec mundus, id est amator hujus mundi quaerit vel diligit me. Verbi gratia: sicut sunt duo mortui, ex quibus nullus tangit vel diligit alterum.

In Christo Jesu neque circumcisio aliquid valet, id est utrum sit circumcisus an incircumcisus, nec prodest, nec obest in fide Christi, tantum ut per illam circumcisionem non credat se posse salvari. Si vero hoc credit, tunc obest.

Super Israel Dei, non super Israel carnalem, sed [Col. 0699A] super omnes gentes veros Israelitas, qui Deum mente vident.

Nemo mihi molestus sit, id est nemo mihi quaestiones moveat de circumcisione et sacrificiis legalibus, quia multum tractavi de his omnibus saepe vobiscum. Ego enim stigmata Jesu in corpore meo porto. Stigmata sunt notae servilium poenarum, quibus solent [Col. 0700A] servi fugitivi vinciri comprehensi a dominis suis. Et beatus Apostolus stigmata sive notas ferebat, quae pro Christo sustinuerat, quia adhuc plagae virgarum et lacerationum in corpore ejus apparebant, et quomodo catenis fuerat astrictus et per plateas tractus, etc.



IN EPISTOLAM AD EPHESIOS.
[Col. 0699A]


ARGUMENTUM.

[Col. 0699B] Ephesus civitas est Asiae et Graeciae, cujus habitatores Ephesii nominantur a nomine suae civitatis quam incolunt. Hi accepto verbo veritatis ab Apostolo perstiterunt in fide, nec receperunt falsos apostolos sicut et Galatae et alii. Ad hos ergo cum venisset Apostolus mansit cum eis anno uno et mensibus sex, instanter praedicans verbum Evangelii, et confortans in fide credentes. Erant autem misti in eadem civitate magi et philosophi, judaei et gentiles, contra quos Apostolus viriliter pugnavit pro veritate Evangelii quasi ad bestias, sicut alibi dicit: Si ad bestias pugnavi Ephesi, quid mihi prodest si mortui non resurgunt? (I Cor. XV.) Ipsos ergo appellavit bestias propter saevitiam et propter bestiales mores. Ephesus interpretatur voluntas in ea, et ubi quondam ira omnipotentis Dei fuerat propter idololatriam atque maleficia, ibi per praedicationem Apostoli, voluntas Dei omnipotentis requievit. Sed et [Col. 0699C] hoc sciendum, quia hanc Epistolam de Roma, positus in carcere, per Tychicum Diaconem misit eis: et pene omnibus Epistolis difficilior est, quia sicut cor in medio ventris, ita ista in medio corpore Epistolarum consistit.



CAPUT PRIMUM.

Paulus. Multi quaerunt quare Apostolus, qui ante Saulus vocabatur quam ad fidem veniret, postea Paulus sit appellatus. Ex qua quaestione diversa est auctoritas Patrum. Beatus Hieronymus dicit, quia a primo spolio quod abstulit diabolo, et attulit Ecclesiae, Paulus sit appellatus a Paulo Sergio, scilicet viro prudenti, quem Christo acquisivit. Dicit etiam beatus Hieronymus quia humilitatis causa appellavit se Paulum, quasi modicum. Nam paulum sive paululum, [Col. 0699D] modicum dicimus, ut in Virgilio habetur de Achaemenide fugiente Polyphemum:

Atque procul paulum conspectu territus haesit.
Paulum enim pro paululum posuit. Sic et ipse Apostolus alibi ait: Mihi omnium minimo data est gratia (Ephes. III), et: Ego sum minimus Apostolorum (I Cor. XV). Quidam etiam dicunt illum fuisse binomium, ut Claudius, quod auctoritate Patrum non roboratur. Auctoritatis autem causa nomen suum posuit in omnibus Epistolis suis, praeterquam ad Hebraeos, veluti solent facere hoc modo reges: Nero imperator Senecae suo salutem. Apostolus. Hoc nomen Graecum est, licet quidam dicant Hebraeum et interpretatur missus. Et [Col. 0700A] recte semetipsum nominat apostolum, quia a Domino [Col. 0700B] missus est, dicente ipso ad eum: Ecce ego mittam te longe in regiones et gentes (Act. XXII). Hoc etiam nomen apostolatus, dignitatis causa posuit, ut majoris honoris essent ejus Epistolae apud auditores. Apostolorum autem genera sunt quatuor: Primum est quod neque ab hominibus est, neque per hominem, sed a Deo tantummodo: de quorum numero fuerunt Moyses et Isaias, aliique quamplurimi prophetae et apostoli: qui quamvis ab homine Christo essent missi, tamen ipse homo erat et verus Deus. Moysi dictum est: Mittam te ad Pharaonem (Exod. III); et Isaiae (Isa. VI): Quem mittam? et quis ibit nobis? Et ille: Ecce ego, mitte me. Et Dominus: Vade (inquit) ad populum (Exod. XIX) istum. Secundum genus a Deo est, sed per hominem, de quorum numero fuit Josue, qui Deo praecipiente per Moysen missus est, aliique quamplurimi, qui electi vocibus populi pro meritis vitae Deo volente electi [Col. 0700C] sunt, quia voluntas populi aliquando voluntas Dei est. Tertium genus est quod ab homine tantummodo et non a Deo, cum favore hominum aliquis eligitur, non pro bona conversatione, neque causa religionis, sed pretio subrogatur in sacerdotii dignitatem: de quorum numero dicit uni beatus Ambrosius: O episcope, vere nisi centum solidos dedisses, hodie episcopus non esses. De istorum etiam numero erant illi de quibus dicitur in libro Regum, quia temporibus Jeroboam implebant manus suas, et fiebant sacerdotes idolorum (III Reg. XIII). Quartum genus est, quod neque a Deo, neque per hominem, sed a semetipso fit, ut sunt pseudoprophetae et pseudoapostoli, qui dicunt: Haec dicit Dominus, cum Dominus non miserit eos. Sciendum etiam, quia inter [Col. 0700D] istos omnes sunt quidam tantae dignitatis, ut et prophetae et apostoli sint, ut Moyses, Jeremias, Isaias, Joannes Baptista, quo dicitur: Ecce ego mitto angelum meum ante faciem tuam (Marc. I), ex quibus fuerunt apostoli, qui praemia electorum, et mala reproborum suis praedixerunt auditoribus: quidam vero solummodo prophetae officio funguntur Jesu Christi. Jesus nomen est hominis assumpti a verbo, sicut ad Mariam angelus ait: Vocabitur nomen ejus Jesus (Luc. II); Christus vero nomen est dignitatis. A chrismate enim, id est ab unctione dicitur Christus. Nam sicut apud Romanos diadema et purpura reges facit, ita antiquo tempore apud Judaeos unctio chrismatis reges et sacerdotes faciebat: et per illam unctionem visibilem, invisibilem merebantur accipere [Col. 0701A] gratiam Spiritus sancti; verbi gratia: sicut in baptismate modo accipiunt credentes Spiritus sancti dona. Christus vero non est unctus oleo visibili, sed plenitudine Spiritus sancti repletus, de quo dicit Psalmista: Unxit te Deus, Deus tuus, oleo laetitiae (Psalm. XLIV). Paulus ergo apostolus est Jesu Christi, quia ab illo est electus, et ab illo est missus. Per voluntatem Dei, subaudis Patris. Ideo autem dicit per voluntatem Dei Patris, quia voluntas una est Patris et Filii. Omnis salutatio Epistolarum istarum potest etiam media distinctio in hoc loco esse, ubi dixit in Christo Jesu, ut quidam simplicium dicunt, et postea subinferri, gratia vobis: sed melius et congruentius est perfectam distinctionem ibi ponere. Et cum subauditione salutem dicit, ac deinde alium [Col. 0701B] versum incipere, Gratia vobis et pax: quia quod dicit omnibus sanctis qui sunt Ephesi, salutem optat, tertia persona est, quam requirit omnis salutatio: et quod subnectit, Gratia vobis, jam secunda persona est, ad quam debitus convertitur postea salutationis sermo: quare autem dicit, cum omnibus sanctis et fidelibus? Quia non omnes fideles sancti sunt. Sunt enim catechumeni fideles, quia credunt in verum Deum, sed quia nondum sunt baptizati, non sunt sancti. Ideo addidit in Christo Jesu, quia sunt multi qui sunt fideles, sed non in Christo Jesu: sicut sunt servi, qui non ideo sunt fideles dominis suis, ut gratiam Jesu Christi inveniant, sed gratiam dominorum suorum, et quia timent flagellari ab illis. Illis ergo Apostolus optat salutem qua sanctificati sunt in [Col. 0701C] baptismate, et fideles sunt in Christo Jesu, hoc est fidem habent Jesu Christi: et fidem quam habent, bonis operibus exornant.

Gratia vobis, subaudis sit, id est fides, salus et remissio peccatorum, quae vobis gratis data est in baptismate; et pax, qua reconciliati sumus Deo per passionem Filii ejus a Deo Patre et Domino Jesu Christo. Quidam volunt dicere: Gratia vobis a Deo Patre, qui gratis misit nobis Filium suum, et pax a Domino Jesu Christo per cujus passionem pacificati sumus Deo et angelis; sed utrumque possumus referre ad utramque personam, ut dicamus hoc modo: Gratia vobis et pax a Deo Patre, et gratia et pax a Domino Jesu Christo. Videtur tamen quibusdam personam Spiritus sancti praetermisisse Apostolum, sed [Col. 0701D] subtiliter inspicientibus patebit nihilominus totius Trinitatis mentionem fecisse. In eo enim quod dixit, Gratia vobis, comprehendit personam Spiritus sancti, quia gratiam, hoc est remissionem omnium peccatorum, per donum sancti Spiritus accepimus: sive ubi una persona Trinitatis ponitur, ibi tota Trinitas intelligitur, quia sicut inseparabilis est substantia divinitatis, ita inseparabilis est virtus operationis.

Benedictus Deus et Pater Domini nostri Jesu Christi. Hoc dupliciter potest accipi: Benedictus, inquit, Deus, creator omnium rerum, qui est Pater Domini nostri Jesu Christi et qui illum genuit ante omnia saecula in natura divinitatis. Aliter: Benedictus Deus Filius, qui erat in principio Verbum, et [Col. 0702A] qui est pater Domini nostri Jesu Christi, hoc est, hominis a se assumpti. Homo siquidem assumptus a Verbo totius Trinitatis operatione formatus est in utero virginali. Et hoc attendendum, quia a laudibus et benedictionibus inchoat Apostolus, sicut soliti sunt agere sancti Patres, et benedixit Deum, a quo omnia quae benedici merentur, benedicuntur. Qui benedixit nos in omni benedictione spirituali in coelestibus in Christo. Cum dixit, in omni benedictione, quid necesse fuit addere, spirituali vel in coelestibus, vel in Christo? Quia est benedictio temporalis, non in coelestibus sive in Christo, et terrena. Benedictio temporalis est turba filiorum, famulorum atque ancillarum: Benedictio terrena, divitiarum exuberantia et frugum. Quae etiam benedictio usque ad animantia [Col. 0702B] pervenit, sicut legitur in Genesi, quod benedixit Deus omni creaturae, dicens: Crescite et multiplicamini, et replete terram (Gen. I). Benedictio vero spiritualis et aeterna, et fides, spes, charitas, caeteraeque virtutes. In coelestibus vero subnexum est, quasi de coelestibus: quia omne datum optimum et omne donum perfectum, desursum est (Jac. I). Addidit etiam quasi per Christum: quia quidquid boni habemus, non nostris meritis, sed per illum et ab illo habemus. Sed quaestio oritur, quare dixerit in omni benedictione spirituali, cum nullus hominum possit habere in praesenti saeculo omnes benedictiones, id est virtutes sive omnia bona Spiritus sancti, usquequo illud impleatur quod alibi idem Apostolus ait: Cum tradiderit regnum Deo Patri, tunc erit Deus omnia in [Col. 0702C] omnibus (I Cor. XV). Nam in praesenti saeculo dona Spiritus sancti singulis dividuntur, non tamen omnia singulis dantur, quia alii datur per Spiritum sermo sapientiae, alii sermo scientiae, etc., usque dum subjungitur: Haec omnia operatur unus atque idem Spiritus, dividens singulis prout vult? (I Cor. XII.) Quae quaestio tripliciter solvitur: vel quia quod unusquisque in se habet, in generalitate habet, charitate fraternitatis hoc faciente. Verbi gratia: quia unus habet charitatem, alius castitatem, alius abstinentiam, alius mansuetudinem, alius sapientiam; vel quia in omni benedictione quam habemus, ab illo benedicimur; vel tertio modo potest esse praeteritum tempus pro futuro, ut sit sensus: Qui benedicet nos post generalem resurrectionem, in omni benedictione [Col. 0702D] spirituali. Sequitur:

Sicut elegit nos in ipso ante mundi constitutionem, ut essemus sancti et immaculati in conspectu ejus in charitate. Ex superioribus ista pendent. Sic, inquit, benedixit nos, sicut elegit, hoc est praedestinavit et praeordinavit in ipso, hoc est in Christo. Omnipotens ergo Pater ante omnem creaturam, spiritualem videlicet atque corporalem, praedestinavit omnes credentes in Christo, ut ipse sit caput omnium in se credentium, et omnes credentes sint ejus membra, et hoc ideo, ut essemus sancti et immaculati in conspectu Dei Patris in charitate et dilectione, qua diligitur Deus et proximus, vel etiam in ea charitate, qua ipse dilexit nos, in ipsa nos praedestinavit. Qui [Col. 0703A] in tantum dilexit nos, ut Filium suum unigenitum daret pro nobis, sicut etiam Joannes dicit: Sic Deus dilexit mundum, ut unigenitum Filium suum daret pro mundo (Joan. III). Hoc autem distat inter immaculatum et sanctum: quia immaculatus est puer vel aliquis hominum, quando ab omnibus maculis peccatorum mundatur in baptismo: sanctus vero efficitur labore et studio, tradendo corpus suum variis tormentis pro Christi nomine, sicut sancti martyres fecerunt, sive mortificando cum vitiis et concupiscentiis. Vel ideo nos elegit, ut sancti et immaculati essemus quod nondum eramus, cum dixit: Sicut elegit nos, id est praeordinavit sua dispositione, quia futurum erat ut in Christum crederemus, qui praedestinavit nos in adoptionem filiorum per Jesum [Col. 0703B] Christum in ipsum, secundum propositum voluntatis suae. Praedestinare est praeordinare et praefinire, quando illud quod facturi sumus, longe ante praefinimus in corde, quando et quomodo illud opere impleamus. Adoptio autem sive optio dicitur electio. Unde dicimus optimum, hoc est electum. Sic ergo Deus Pater praefinivit, et statuit in voluntate et dispositione sua, ut nos in electionem filiorum ejus reciperemur per Jesum Christum in ipsum, hoc est, ut in ipsum Jesum Christum credentes, filii Dei efficeremur per gratiam, qui non eramus per naturam. Secundum propositum voluntatis suae, id est secundum quod disposuit in voluntate sua, in laudem gloriae gratiae suae, in qua gratificavit nos in dilectione Filii sui: Deo dicit gloriam et gratiam. Gloria autem [Col. 0703C] referenda est ad redemptionem nostram, qua nos redemit: gratia autem ad redemptionem peccatorum, quam nobis gratis dedit in baptismo per fidem passionis suae, et per gratiam sancti Spiritus. Elegit itaque nos in electionem filiorum per Jesum Christum in laudem gloriae et gratiae suae, ut ipse laudetur et gratificetur ab omni creatura rationabili. In qua subaudis gratia, gratificavit nos, hoc est gratis redemit et dedit remissionem peccatorum: et sic postmodum gratos et acceptos nos fecit sibi, et hoc per passionem dilecti Filii sui. Dicit beatus Hieronymus, quia in Graeco sermone non habetur, Filio suo, sed tantummodo absolute: dilecto ut ostendatur dilectus esse omni creaturae rationabili. Ita autem dicitur a gratia gratificare, sicut a justitia [Col. 0703D] justificare.

In quo, id est Christo, vel per Christum, habemus omnes redemptionem sive liberationem de morte ad vitam, per sanguinem passionis ejus, et remissionem peccatorum, in baptismate, per fidem passionis ejus, sicut Joannes dicit: Qui dilexit nos, inquiens, et lavit nos-a peccatis nostris in sanguine suo (Apoc. I), hoc est per passionem suam et per fidem; secundum divitias gratiae suae, subaudis, habemus nos redemptionem et remissionem peccatorum, quae, subaudis gratia, superabundavit, id est supercrevit, in nobis in omni sapientia et prudentia. Divitiae gratiae ejus sunt misericordia et pietas, quae in tantum crevit in nobis, ut non solum redimeret et [Col. 0704A] remissionem peccatorum per Spiritum sanctum nobis daret, sed etiam mysteria cognitionis suae nobis revelaret, quae in Novo et Veteri Testamento continentur, in omni sapientia divina et humana visibilium et invisibilium rerum, et in omni prudentia visibilium mortaliumque rerum. Nam sapientia est, ut quidam dicunt, cognitio divinarum humanarumque rerum, visibilium et invisibilium, mortalium et immortalium: prudentia vero visibilium et humanarum atque transitoriarum. Aliter: Sapientia est cognitio sanctae trinitatis; prudentia vero visibilium rerum, elementorumque cognitio, ut cognoscat homo mundum a Deo esse factum, quando ei placuit, et quomodo ei visum est; ut cognoscat etiam cursum siderum, quantum humanae fragilitati permittitur, [Col. 0704B] ordinemque temporum, et quomodo facta sunt ista, et ad quem finem tendant.

Ut notum faceret nobis, Deus Pater, sacramentum voluntatis suae, secundum beneplacitum ejus quod proposuit in eo, id est in Christo. Sacramentum est res secreta, id est mysterium, hoc est aliquid occultum. Quod fuit istud sacramentum quod nobis manifestavit Deus Pater? Mysterium nativitatis Christi, passionis atque resurrectionis ejus, nostraeque redemptionis. Voluntas enim Dei Patris fuit quam proposuit, sive disposuit vel decrevit in Christo sive per Christum implere, ut nos per adventum Filii sui redimeremur. Haec ergo sacramenta voluntatis suae nobis manifestavit Deus Pater per incarnationem Filii sui, secundum quod ei beneplacuit, et secundum [Col. 0704C] quod ipse in eo decrevit, et quando hoc factum sit manifestavit dicens: in dispensatione, hoc est, in dispositione vel ordinatione plenitudinis temporum praefinivit ipse Deus Pater instaurare omnia in Christo, sive per Christum. Dicit beatus Hieronymus quia prae nimio amore quo Apostolus Christum diligebat, saepe extraordinarie nominis ejus mentionem ponebat, sicut et ipse Apostolus de seipso dicit: Imperitus fui sermone, sed non scientia (II Cor. XI). Restaurare est ad instar prioris status aliquam rem quae lapsa fuerat revocare. Restauravit ergo Deus Pater per Filium suum omnia quae in coelo et in terra sunt, quando angelicam naturam et humanam reparavit. Quae in coelo sunt reparavit, quando angelorum numerum, qui quondam imminutus fuerat ex lapsu angeli, per [Col. 0704D] reparationem generis humani complevit, et eis laetitiam reddidit, quam amiserunt peccante homine. Ea quae in terra sunt reparavit, quando genus humanum, quod in mortem ruerat peccando, ipse sua passione sua redimendo, de morte revocavit ad vitam. Aliter: Per coelum possumus intelligere Judaeos, qui coelestia mandata acceperant; per terram vero gentiles qui solummodo terrena cogitabant atque quaerebant, et pro Deo idola colebant. Reparavit ergo Deus Pater omnia quae in coelo et quae in terra sunt per passionem Filii sui, quando hoc quod periit in Judaeis in infidelitate manentibus, ex multitudine gentium venientium ad fidem complevit, et hoc in dispensatione plenitudinis temporum fecit, id [Col. 0705A] est in aetate saeculi sexta, quam Deus ipse decreverat et statuerat. De hac plenitudine temporum dicit alibi idem Apostolus: Postquam venit plenitudo temporum, id est sexta aetas, misit Deus Filium suum (Gal. IV). Et quod dicit hic pluraliter temporum, et alibi singulariter, tempus unum idemque est.

In quo, id est in Christo sive per Christum, sorte sive electione vocati sumus, subaudis ad vitam aeternam, praedestinati, sive praeordinati secundum propositum ejus, id est secundum dispositionem Dei Patris, qui omnia operatus est secundum consilium voluntatis suae, hoc est secundum quod ipse vult et ordinat. Ideoque sumus praedestinati sive praeordinati ad vitam aeternam, ut simus in laudem gloriae ejus, subaudis nos Judaei qui ante speravimus in [Col. 0705B] Christo, hoc est, ut laudetur et glorificetur ipse ab omnibus. Et laudetur non solum ex salute gentium, sed etiam ex nostra, cum fuerimus justificati per baptismum et per fidem passionis ejus, qui non poteramus justificari per legem, quae neminem ad perfectum adduxit. Sciendum quia ipse nostra laude non eget, sed nos egemus ut illum laudando perveniamus ad gratiam illius. Verbi gratia: sicut sol non eget nostro aspectu, ut nos claritatem ejus videamus et splendorem, sic nos indigemus illius calore et illuminatione, ut ab illo illuminemur et caleamus.

In quo, id est in Christo sive per Christum, et vos, subaudis Ephesii, cum audissetis verbum veritatis, hoc est, Evangelium salutis vestrae, subaudis, recepistis [Col. 0705C] fidem ejus, in quo, id est in Christo credentes signati, id est sigillati vel assignati estis Spiritu promissionis sancto, id est per Spiritum sanctum, qui promissus est a Domino apostolis, et per quem nos habemus promissionem vitae in baptismo. Assignati ergo sumus Deo per Spiritum sanctum, quem percepimus in baptismo, quia signaculum similitudinis Dei, quod perdidimus peccante primo parente nostro, illud recipimus in baptismo, hoc est innocentiam et sanctitatem animae, in qua homo factus est ad imaginem et similitudinem Dei: non enim in corpore fuit illa similitudo et imago, sed in anima. Habemus siquidem innocentiam animae receptam, purgati ab omni labe peccati, et immortalitatem in corpore jam tenemus in spe. Qui, subaudis Spiritus sanctus, est [Col. 0705D] pignus haereditatis nostrae in redemptionem acquisitionis. Dicit beatus Hieronymus in explanatione hujus Epistolae, quia melius est dicere, qui est arrha haereditatis nostrae quam pignus: quia ita habetur in Graeco. Interpres enim qui hanc Epistolam transtulit de Graeco sermone in Latinum, non intelligens proprietatem verbi, pro arrha transtulit pignus. Aliud siquidem est pignus, aliud arrha: pignus est vadium sive vadimonium, quod ideo datur ut recipiatur, et solent hoc dare homines, quorum pecora inveniuntur in aliorum segetibus, aut vineis, aut cui aliquod damnum committunt; arrha autem est quam solent negotiatores dare illis a quibus aliquid emunt, quae ideo datur non ut recipiatur, sed ut quod de est ex pretio [Col. 0706A] compleatur. Unde dicitur arrha a re complenda, pro qua datur. Ipse ergo Spiritus sanctus credentibus est arrha, quia ab illo operationem miraculorum accipiunt, aliasque virtutes, spem videlicet, fidem et charitatem, interpretationem sermonum caeteraque hujusmodi. Et si in praesenti tantam gloriam habeamus ab illo, cum adhuc arrham teneamus, non aliud quid putandum est quantae dignitatis erimus, cum nobis in aeterna felicitate complebitur quod modo deest, in qua sine fine praesentia Dei fruituri sumus? Et notandum quia in redemptionem acquisitionis nostrae, et laudem gloriae Christi habemus nos arrham Spiritus sancti, quia per illum acquirimur Deo, redempti sanguine ipsius, id est Christi, et baptizati in fide ejus, ut ipse Deus omnipotens laudetur et glorificetur.

[Col. 0706B] Propterea, subaudis quia vos arrham Spiritus sancti habetis, acquisiti estis Deo, et ego audiens fidem vestram, quae in Domino Jesu, id est quam habetis in fide et dilectionem Christi, quam habetis in omnes sanctos, hoc est in omnes sanctificatos in baptismate.

Non cesso gratias agens pro vobis, subaudis Deo, memoriam faciens vestri in orationibus meis, primum pro me, deinde pro vobis, ut Deus Domini nostri Jesu Christi, id est Deus Pater qui est Deus, assumpto homine a Verbo, et Pater gloriae, id est Pater Verbi, det vobis Spiritum sapientiae et revelationis sive manifestationis, in agnitione ejus, hoc est, in cognitionem Dei Patris. Quare dixit, non cesso pro vobis gratias referre Deo? Nunquid semper poterat [Col. 0706C] insistere laudibus et orationibus? Non, sed propter maximam assiduitatem dixit talia. Ideo autem diximus Deum Patrem Deum esse hominis assumpti a Verbo quia in veritate ita habetur, sicut ipse ex parte humanitatis loquitur in passione, Deus, Deus meus, quare me dereliquisti (Matth. XXVII); et resurgens a mortuis, dixit Mariae: Ascendo ad Patrem meum et Patrem vestrum, Deum meum et Deum vestrum (Joan. XX). Pater autem gloriae est, id est Pater Verbi, quia ipse Filius gloria appellatur, dicente Patre ad eum: Exsurge, gloria mea, exsurge psalterium (Psal. LVI), id est chorus omnium virtutum. Per illum enim glorificatus est Deus Pater.

Illuminatos oculos cordis vestri, subaudis et det vobis, ut sciatis quae sit spes vocationis a subsequentibus [Col. 0706D] in sanctis, hoc est ut habeatis spem percipiendi vitam aeternam. Sequitur, et omnia sub pedibus ejus subjecit. Quae omnia? scilicet genera hominum, et omnia quae in terra sunt et in coelo continentur. Quaestio oritur in hoc loco cum Psalmista dicat, omnia subjecta esse potestati Filii Dei, sicut et in hoc loco dicitur, quare Apostolus in Epistola ad Hebraeos dicat, necdum videmus subjecta omnia ei? (Heb. II.) Quae quaestio hoc modo solvitur, quia duae sunt subjectiones, voluntaria sive spontanea, et coactiva sive potestativa. De voluntaria igitur subjectione dicit Apostolus ad Hebraeos necdum esse subjecta omnia ei, per fidem et voluntatem: quia necdum omnes gentes crediderunt in eum. De coactiva vero sive potestativa subjectione [Col. 0707A] dicit Psalmista, omnia subjecta esse ei, quia per potentiam, velint nolint, Judaei atque pagani et daemones subjecti sunt ei: quia daemones per invocationem nominis ejus fugantur ab obsessis corporibus, et pagani illo permittente aliorum regna et terras invadunt. Et ipsum, id est Christum dedit Deus Pater, caput, hoc est principem, super omnem Ecclesiam quae est corpus ipsius, subaudis quae constat ex angelis et hominibus justis; Christus ergo caput sive princeps est Ecclesiae, quia sicut a capite reguntur membra, et a spiritu vivificatur corpus, ita et a Christo reguntur omnes electi et vivificantur: et sicut corpus constat ex ossibus et carnalibus et fortibus atque infirmis membris, et tamen omnia a spiritu vivificantur, ita Ecclesia continet in se fortes in fide et in bono opere, peccatores [Col. 0707B] quoque qui sunt infirmi in fide et in virtutibus: quos tamen omnes vivificavit Christus, qui est caput illorum, dum eos ad fidem vocat. Et plenitudo ejus, qui omnia in omnibus adimpletur. Subauditiones hujusmodi hic sunt necessariae: Quae Ecclesia quae est corpus Christi, plenitudo ejus, subaudis est, id est, plenitudo corporis Christi, quae per omnia genera hominum in omnibus gentibus hominum adimpletur, hoc est augetur. Dum enim quotidie ex singulis gentibus ad fidem Christi per baptismum concurrit, quotidie corpus illius augetur. Verbi gratia: sicut de quolibet rege dicitur, quia dum ad Deum exercitus et populi diversarum gentium confluunt, augetur.



CAPUT II.
[Col. 0707C]

Et vos, subaudis Ephesii, cum essetis mortui delictis et peccatis vestris, in quibus aliquando ambulastis secundum saeculum mundi hujus, id est secundum desideria amatorum hujus mundi, secundum principem potestatis aeris hujus, hoc est voluntatem diaboli: quia in caligine hujus aeris servatur cruciandus, spiritus, id est diabolus quem superius appellavit principem, qui nunc operatur in filios diffidentiae, id est, qui suam voluntatem operatur in filiis diffidentiae, hoc est in paganis et haereticis atque Judaeis, qui fidem rectam et perfectam non habent. Hoc distat inter delictum et peccatum, quia delictum perpetramus quando ea omittimus quae nobis a Deo praecipiuntur implere, ut est illud: Diliges, [Col. 0707D] proximum tuum sicut teipsum (Matth. XIX). Quando illum non diligimus, et non honoramus parentes, tunc delinquimus. Unde dicitur delictum, quasi derelictum. Peccatum vero est, quando illud perficitur, a quo Deus praecepit observari; verbi gratia, sicut est: Non occides, non adulterabis (Deut. V), etc. Aliter: Delictum est in cogitatione, peccatum in operatione. Judaei ergo et gentiles mortui erant delictis et peccatis, quia anima quae peccaverit, ipsa morietur, non per substantiam, sed peccato, propter quod recedit a Deo qui est vita animae. Nam sicut moritur corpus recedente anima, ita moritur anima recedente Deo. Quod autem dicit in quibus, subaudis delictis et peccatis, aliquando ambulastis, blandiendi [Col. 0708A] causa hoc dixit, et tale est quale et illud: Fuistis aliquando tenebrae, nunc autem lux in Domino (Ephes. V). Sequitur: In quibus, subaudis delictis et peccatis, et nos omnes, subaudis Judaei, aliquando conversati sumus in desideriis carnis nostrae, id est in carnalibus concupiscentiis et terrenis voluptatibus, facientes voluntatem carnis et cogitationum, hoc est, quod cogitabamus corde implebamus opere, adulterium videlicet, fornicationem, furtum, etc., et eramus natura filii irae filiique vindictae, sicut et caeteri subaudis homines. Non debemus putare quod natura humana a Deo mala sit creata et condita, quia bona, sancta et immortalis facta est, sed vitio suo corrupta et depravata est. Ad imaginem et similitudinem Dei factus est homo [Col. 0708B] in anima, non in corpore; sed peccando perdidit imaginem quam habebat in sanctitate et in innocentia, et similitudinem quam habebat in immortalitate. Ipse autem homo non genuit Filium ad illam similitudinem, qua ipse factus est, sed ad imaginem et similitudinem suam quam ipse jam habebat, hoc est peccatorem et mortalem sicut ipse erat. Dum ergo peccatores et mortales nati sumus ex primis parentibus nostris, qui similes nobis jam erant effecti, quasi natura sive naturaliter eramus filii vindictae, quia propter praevaricationem mandatorum Dei, qua praevaricati sumus in parentibus nostris, vindictam merebamur accipere.

Deus autem qui dives est, hoc est abundans et multiplex, non solum potentia et virtute, sed in [Col. 0708C] misericordia propter nimiam, sive maximam charitatem et dilectionem suam qua nos dilexit, cum essemus mortui peccatis, eo modo quo superius diximus. Communicavit, id est simul vivificavit nos Christo in baptismate per fidem passionis Filii sui: ut sicut ille resurgens a mortuis, jam non moritur (Rom. VI), sic nos a peccato resurgentes vivamus virtutibus. Cujus subaudis Christi, gratia salvati estis, o Ephesii, non vestris meritis, et conresuscitavit et consedere fecit in coelestibus in Christo, id est per Jesum Christum. Hoc dupliciter potest intelligi. Conresuscitavit, id est simul resuscitavit cum Christo in baptismo, quando, verbi gratia, descendimus in fontem, et mortui sumus peccato ibi, sicut Christus mortuus est in cruce, et depositus est in sepulcrum, et nos [Col. 0708D] resurreximus de morte ad vitam, de immunditia ad innocentiam, procedentes de fonte purificati et mundati ab omnibus peccatis sicut Christus resurrexit de sepulcro, et consedemus jam in coelestibus per fidem et spem, juxta quod promisit apostolis, dicens: Vos, inquit, sedebitis super sedes duodecim (Matth. XIX). Nam quando Apostolus ista loquebatur, in carcere erat positus, et tamen cum fiducia talia dicebat: possumus et aliter intelligere, accipientes praeteritum tempus pro futuro, hoc modo: Conresuscitavit nos Deus Pater per potentiam verbi sui, in die judicii, et consedere faciet in coelestibus per Christum Jesum. Ineffabilis est ista dilectio, quia Deus Pater non solum pro justis, sed etiam [Col. 0709A] pro peccatoribus, et quod majus est pro rebellibus dignatus est mittere Filium suum, ut ostenderet, pro eo quod est ut ostendat in saeculis supervenientibus abundantes divitias gratiae suae super nos, qui in eum credimus, in bonitate sive in pietate, in Christo Jesu, hoc est per Christum. Saecula dicuntur eo quod sequantur et in se revolvantur. Ideo autem dicit, in saeculis supervenientibus sive futuris, quia multa saecula et multa tempora erunt post diem judicii atque innumerabilia, licet continuata sit dies. Non enim sol occasum patietur, juxta illud: Non occidet tibi ultra sol tuus. Istae sunt ergo divitiae quas ostendet super nos, quas oculus non vidit, nec auris audivit, nec in cor hominis ascenderunt (I Cor. II), hoc est gaudia aeternae vitae sine fine mansura, quae tunc [Col. 0709B] ostendentur nobis per Christum in saeculis venturis, quia in praesenti saeculo non possunt videri.

Gratia enim, subaudis Dei, salvati estis de morte ad vitam per fidem in baptismate, non vestris meritis, et hoc, subaudis quod salvati estis et fidem habetis non est ex vobis, Dei enim domum est, ut salvi sitis et fidem habeatis. Unde Dominus dicit: Hoc est opus Dei, ut credatis in eum (Joan. VI). Si opus Dei est, non est ex nobis. A nobis siquidem neque fidem, neque salutem habemus, neque aliquid boni: qua Deus operatur in nobis et velle et perficere (Phil. II). Quia solent plerique dicere: propter bona opera mea veni ad fidem, ideo subjungit Apostolus, non ex operibus, subaudis accepistis fidem, ut ne quis glorietur, sed per gratiam Dei. Prius praecedit fides, deinde subsequitur [Col. 0709C] operatio. Solent etiam illi qui ex operibus suis gloriantur. Cornelium centurionem in exemplum trahere, dicentes quia propter bona opera quae habebat, meruit accipere fidem instructus a Petro. Quibus respondendum est quod Cornelius centurio erat Judaeorum, habens cognitionem et notitiam unius Dei: a quo sperabat ipse et credebat pro suis bonis operibus se esse remunerandum: et quia aliquid fidei habebat jam perceptum quam exornabat bonis operibus, meruit instrui a Petro, de cognitione totius Trinitatis, et baptizari baptismi sacramento, sine quo nemo potest mundari a peccatis. Ipsius enim sumus factura, hoc est ipso Christo adjuvante effecti sumus boni et facti innocentes, creati sive renovati in bonis operibus, in Christo Jesu, [Col. 0709D] id est per Christum Jesum, sive per fidem Christi Jesu, quae subaudis bona opera, praeparavit Deus ut in illis ambulemus, proficiendo de virtute in virtutem. Non de illa factura loquitur hic, qua in principio facti sumus ut essemus, sed de illa qua cum mali essemus, boni effecti sumus ipso operante.

Propter quod subaudis, quia renovati estis in bonis operibus, memores estote sive mementote quia aliquando, id est antequam ad fidem veniretis vos, gentes eratis in carne, id est in carnali conversatione, qui dicebamini praeputium ab ea, subaudis gente, quae dicitur a vobis circumcisio manufacta in carne. Judaei propter circumcisionem a gentibus appellabantur circumcisio: et gentes, quia incircumcisi erant, a [Col. 0710A] Judaeis appellabantur praeputium, qui sunt peccatores et alieni a Deo. Bene autem et circumcisio dicitur esse et manufacta, quia in uno solummodo corporis membro illa circumcisio fiebat manuum operatione: nostra vero circumcisio non fit in exspoliatione unius membri solummodo, sed in toto corpore et in omnibus corporis sensibus, quoniam circumcidimus vitia in nobis et delectationes carnis et concupiscentias pravas, exspoliantes nos ab omnibus peccatis delectationum atque operationum. Sequitur, qui eratis illo tempore, antequam crederetis, sine Christo, hoc est sine fide Christi, vel sine promissione de Christo, alienati a conversatione Israel, id est extranei et alieni a conversatione Judaeorum, quia non servabatis circumcisionem, neque [Col. 0710B] sabbatum, neque sacrificia legalia offerebatis, et hospites testamentorum, subaudis eratis. Hospes dicitur quasi ostii pes, eo quod quando suscipiebantur in domum, ponebat dominus domus, et qui suscipiebatur, pedem supra ostium: et datis dextris, jurabat quod pacificus esset ejus ingressus: gentiles ergo transeuntes ad judaismum, quamvis circumciderentur, et legalia offerrent sacrificia, tamen non ideo reputabantur ut cives, sed proselyti appellabantur et advenae, et quasi hospites habebantur: ideoque dicit Apostolus quia hospites et advenae et proselyti erant testamentorum Dei, non habentes spem promissionis vitae aeternae, vel illius promissionis quae facta est ad Abraham, quod in semine ejus, id est in Christo benedicendae essent omnes gentes (Gen. XXII). Quamvis [Col. 0710C] enim illa promissio facta esset de eis, tamen illi non habebant spem quod possent pervenire ad societatem Judaeorum, quia non habebant legem et prophetas, in quibus ipsa promissio continebatur; et sine vero Deo, subaudis eratis, non habentes cognitionem ejus, quia dii quos colebant non erant dii, sed daemones et opera manuum hominum (Psal. CXIII).

Nunc autem in Christo Jesu, id est per Christum Jesum, sive in fide Jesu Christi, vos gentiles, qui eratis aliquando longe, subaudis a Deo non loco, sed merito, facti estis prope in sanguine Christi, hoc est in fide passionis Christi.

Ipse enim Christus est pax, id est, reconciliatio nostra, quia nos reconciliavit Deo per sanguinem passionis suae. Et quia utraque subaudis genera hominum, [Col. 0710D] Judaeorum scilicet ac gentium, fecit unum, subaudis ovile, et unum corpus in unitate Ecclesiae et fidei, sicut ipse promisit in Evangelio: Et fiet, inquiens, unum ovile et unus pastor (Joan. X), et solvens, id est destruens et evacuans, in carne sua, id est in passione sua, medium parietem maceriae, hoc est inimicitias, subaudis quae erant inter duos populos.

Legem mandatorum in decretis evacuans, id est, in praeceptis et statutis Evangelii evacuans legem, ut duos, subaudis populos, condat, sive perficiat vel aedificet in semetipso, id est in unitate fidei suae. Medium parietem appellat in hoc loco legalia praecepta, circumcisionem, scilicet observationem sabbatorum, [Col. 0711A] festivitatem neomeniarum et sacrificiorum, quae dividebant duos populos, Judaeos et gentiles, veluti paries dividit ac separat duos homines, sive duas res. Et quod dixit parietem, hoc exposuit, cum dixit inimicitias et legem mandatorum, quod propter legem et observantiam ejus erant inimicitiae et contentiones inter duos populos: quoniam Judaei deputabant gentiles quasi immundos. Sed illum parietem sive inimicitiam vel legem mandatorum destruxit ipse in passione sua, quando pro omnibus immolatus est, sic vocans gentiles ad fidem et redimens veluti Judaeos, et insuper in decretis Evangelii evacuavit legem in mysteriis: quia non praecepit neque Judaeo neque gentili offerre sacrificium et circumcidi, postquam ipse passus est, qui praefigurabatur in illis [Col. 0711B] sacrificiis, in unum novum hominem, id est in seipso faciens pacem. Quomodo factus est ipse novus homo? In hoc quod homo factus est, natus ex virgine, sine semine virili, et conversatus est in mundo sine peccato, quod nemo nec antea nec postea fecit, ut reconciliaret Deo Patri ambos populos per crucem, hoc est per passionem crucis suae, in uno corpore, id est in una Ecclesia, in una fide, in una soccietate: vel in uno corpore, ut omnes ex Judaeis et gentibus credentes, unum corpus ejus sint, interficiens et destruens vel evacuans, inimicitiam in semetipso. Quam inimicitiam dextruxit? Illam quae erat inter Judaeos et gentiles propter circumcisionem et sacrificia legalia, tunc in semetipso evacuavit, quando passionem sustinendo, quae erant in mysteriis, implevit [Col. 0711C] in veritate, et post non praecepit offerri vel observari.

Et veniens in mundum per incarnationis mysterium, evangelizavit per angelos, per se et apostolos pacem vobis gentibus, qui longe fuistis, a Deo, non loco, sed merito, et pacem his, id est Judaeis qui erant prope per cognitionem ejus quam habebant, quoniam per ipsum Christum habemus nos ambo populi accessum ad Patrem in uno spiritu, subaudis confitentes. Vel renati per Christum accedimus ad Deum Patrem, quia ipse est mediator per quod homo et Deus est (I Tim. II). Et per illum nostras preces ad Deum Patrem dirigimus, et per illum introducimur in conspectu illius, sicut ille dixit: Nemo venit ad Patrem nisi per me (Joan. XIV). Fratres, jam non estis hospites [Col. 0711D] et advenae, vel proselyti, vel alieni a consortio Judaeorum, vos gentiles, sicut quondam fuistis, eo modo quo superius paululum diximus, sed estis cives sanctorum, patriarcharum, prophetarum aliorumque justorum, et domestici Dei. Cives dicuntur ab una civitate et communione, domestici a domo, quia in una domo conversantur. Ergo gentiles socii sunt et cives sanctorum, et domestici Dei: quia ad unam civitatem coelestem Hierusalem pervenire contendunt, et in una domo quae est Ecclesia Dei, commorantur

Superaedificati super fundamentum apostolorum et prophetarum. Fundamentum apostolorum et prophetarum omniumque fidelium Christus est, quia in fide [Col. 0712A] illius sunt fundati et stabiliti, sicut ipse dixit: Supra hanc petram, id est super me aedificabo Ecclesiam meam (Matth. XVI), quae constat ex angelis et hominibus justis. Omnis enim qui fidem Christi habet, super ipsum est fundatus, ipso summo angulari lapide Christo Jesu. Quomodo est Christus et fundamentum et summus lapis? Per hoc quod ab illo incipitur fides, et in ipso, et ab illo perficitur atque completur ipsa fides ideoque omnes electi in ipso sunt fundati. Ipse enim dixit, pro eo quod est in ipso. Angularis etiam dicitur, quia sicut angularis lapis duos parietes jungit, ita Christus duos populos in unitate fidei suae conjungendo continet.

In quo Christo omnis aedificatio Ecclesiae constructa et aedificata crescit in templum sanctum in Domino. [Col. 0712B] In quo Christo, quia quotidie ex omnibus gentibus ad fidem Christi veniunt, fides crescit in ipsa Ecclesia, quae est templum Christi, sicut alibi dicitur: Templum Dei sanctum est, quod estis vos (I Cor. III). Licet enim omnipotens Deus per divinitatis potentiam ubique sit, tamen aliter habitat in electis, atque aliter in reprobis.

In quo Christo, id est in cujus fide et vos coaedificamini in habitaculum Dei, ut sitis templum Dei vivi crescendo de virtute in virtutem: et hoc in Spiritu sancto, id est per gratiam Spiritus sancti.



CAPUT III.

Hujus rei gratia, id est propterea quia vos estis cives sanctorum et super Christum estis fundati, [Col. 0712C] ego Paulus vinctus sum Christi Jesu pro vobis gentibus. Vinctus sum dicit catenis et astrictus pro fide Christi et pro vobis gentibus, quibus praedico verbum salutis: vel, vinctus amore Christi, pro vobis gentibus teneor in carcere; et est sensus: Si voluissem permanere in judaismo, et a praedicatione nominis Christi quiescere, possem esse dives, et magister synagogarum appellari. Sed quia Christum praedico vobis, nunc astrictus teneor in egestate positus, si tamen audistis dispensationem sive administrationem gratiae Dei quae data est mihi in vobis, id est in vestram utilitatem. Si tamen isto in loco potius est affirmativa conjunctio quam dubitativa, et nihil aliud est nisi dicere: Certe audistis officium praedicationis meae, quod datum est mihi per gratiam Dei ad vestram [Col. 0712D] utilitatem. Quoniam secundum revelationem Dei notum mihi factum est sacramentum, sive mysterium, sicut supra in hac Epistola scripsi vobis in brevi, prout possitis intelligere prudentiam meam in mysterio Christi, legentes dicta mea. Idcirco haec Epistola omnibus Epistolis pene difficilior habetur, quia obtinet in se magna et occulta mysteria, brevique sermone comprehensa. De quo sacramento sive mysterio dicat, quod ei per revelationem Dei manifestatum est Paulo in sequentibus panditur, hoc est quod gentes in societatem Judaeorum essent venturae sine aliqua differentia. Unde et sequitur: Quod, subaudis sacramentum sive mysterium mihi revelatum est. Nunquid non revelatum est patriarchis et prophetis? [Col. 0713A] utique. Illis enim solummodo est revelatum in Spiritu, hoc est per Spiritum sanctum, qui filii Dei erant per adoptionem, sicut et Paulus, non illis qui filii et amatores hujus mundi erant. Aliter: Aliis generationibus filiis hominum, id est patriarchis et prophetis atque aliis hominibus, non est ad liquidum ita manifestatum mysterium fidei gentium, sicut apostolis et prophetis Novi Testamenti, ut fuit Agabus: quorum praedicatione ad fidem venerunt. Quod potest probari ex hoc quod Dominus ait apostolis: Multi reges et prophetae voluerunt videre quae vos videtis, et non viderunt (Matth. XIII). Majoris enim sapientiae fuerunt apostoli quam patriarchae: quia quod illi viderunt a longe in spiritu, viderunt isti et mente et oculis corporeis. Siquidem Judaei nullo modo poterant [Col. 0713B] credere gentes venturas esse in societatem suam, sed dicebant illis qui proselyti fiebant: Vitam aeternam quidem percipietis, sed non tantae dignitatis eritis in gloria quantae nos. Quid ergo manifestatum est apostolis? esse gentes cohaeredes Judaeis in prima coelesti, in gloria aeterna, et concorporales, id est, simul corpus Christi esse, vel in uno corpore Ecclesiae sociari, et comparticipes promissionis ejus in Christo, id est consortes esse promissionis Dei Patris, quod in semine Abrahae benedicentur omnes gentes.

Mihi omnium sanctorum minimo data est gratia haec evangelizare, sive praedicare in gentibus investigabiles divitias Christi, et illuminare omnes. Quare dicit modo: Mihi minimo omnium apostolorum data [Col. 0713C] est gratia, cum alibi dicat: Plus omnibus laboravi? Utrumque verum est: et unum referendum est ad laborem, quod dicit: Plus omnibus laboravi; aliud ad tempus vocationis suae. Plus enim omnibus apostolis laboravit, quia cum caeteri in locis sibi distributis praedicarent, ille non solum Judaeis praedicavit, sed etiam omnibus gentibus quibus constitutus est magister et praedicator (I Cor. XVI). Minimo autem quod dicit, tale est, ac si diceret, novissimo et ultimo. Novissimus enim apostolorum ipse vocatus est ad gratiam Evangelii, quia illi ante passionem a Domino, hic vero post ejus ascensionem, de coelo vocatus est. Evangelizare, est bona annuntiare, quia Evangelium est bonum nuntium. Evangelizat ergo, non solum qui Evangelium praedicat Christi ore prolatum, [Col. 0713D] sed qui bona annuntiat, et gaudia patriae coelestis promittit, quae in lege et prophetis et psalmis, dictisque sanctorum Patrum continentur. Quae sunt istae divitiae Christi investigabiles, ad quas missus est Apostolus evangelizare in gentibus? Nimirum illae, de quibus idem Apostolus alibi dicit: Quod oculus non vidit, nec auris audivit, nec in cor hominis ascendit, quae praeparavit Deus diligentibus se (I Cor. II), hoc est, gaudia patriae coelestis, vita sine fine mansura. Quod ergo hoc loco dicit divitias, in subsequentibus appellavit sacramentum, ideoque per divitias non incongrue mysteria incarnationis et passionis Christi possumus intelligere, redemptionem generis humani et fidem gentium, et quo nulla distantia [Col. 0714A] est inter Judaeos et gentiles in gratia Dei. Quae omnia sacramentum recte appellantur, quia ante Christi adventum occulta et secreta fuerunt. Sed si investigabiles sunt ipsae divitiae, quomodo Apostolus missus est eas evangelizare? Nam investigabilis res est, quae non potest investigari et comprehendi. Quae dupliciter potest solvi: Investigabiles siquidem ante Domini adventum fuerunt, quia nullus eas potuit ad liquidum cognoscere; sed quae erant ante investigabiles, Domino veniente, vestigabiles et comprehensibiles factae sunt. Aliter: in sua natura investigabiles sunt, per gratiam autem et revelationem sancti Spiritus hominibus fidelibus vestigabiles sunt. Verbi gratia: statua quam non potuit Nabuchodonosor intelligere quid praefiguraret, per revelationem sancti [Col. 0714B] Spiritus Danieli vestigabilis et comprehensibilis fuit, qui interpretator ejus exstitit. Data est etiam gratia Apostolo illuminare per fidem omnes qui voluissent credere, quia sicuti ille qui infidelis et incredulus est, in tenebris moratur, ita qui fidelis et credulus exsistit in luce quiescit; et non solum illuminare, sed et evangelizare quae sit dispensatio, id est distributio vel ministratio, sacramenti absconditi in Deo, qui omnia creavit. Idem modo appellat sacramentum quod superius divitias, mysterium incarnationis Filii Dei, fidem et salutem gentium, et gaudia vitae aeternae quod a saeculis, sive ab initio, absconditum fuit in Deo vero qui creavit omnia. Notandum quia non dicit Deo fuit absconditum, sed in Deo usquequo ipse per semetipsum manifestare designatus est. Unde appellatur [Col. 0714C] sacramentum, quod est res secreta et occulta, antequam in publicum deducatur.

Ut innotescat, hoc est, manifesta et nota fiat, multiformis sapientia Dei, et principibus et potestatibus in coelestibus per Ecclesiam. Multiformis sapientia Dei dicitur, quasi multiplex et multas species et formas habens. Videamus quomodo multiformis sit. Filius Dei natus est de virgine sine virili semine, vagiebat in praesepio ut infans, sed ab angelis glorificabatur ut Deus in coelo; ab Herode quaerebatur interfici ut homo, sed a magis stella ducente quaerebatur adorari ut Deus; mortuus est ut homo, resurrexit per potentiam Deitatis. Resurgens a mortuis apparuit discipulis in habitu hominis, sed Spiritum sanctum dedit eis ut Deus. Ecce qualiter multiformis [Col. 0714D] est sapientia Dei. Ut ergo ista multiplex sapientia Dei manifestaretur principibus et potestatibus in coelestibus, quas beatus Hieronymus angelicas virtutes vult intelligi in coelo residentes, Filius Dei veniens in mundum revelavit eam apostolis suis. Et per Ecclesiam, hoc est, in Ecclesia praedicantibus apostolis manifestavit angelicis virtutibus. Dixit namque beatus Hieronymus, quod quaedam angelicae dignitates erant, quae mysteria superius memorata ad purum non intellexerunt, donec completa est passio Christi, et apostolis praedicantibus per omnes gentes coepissent praedicatione sua gentiles trahere ad fidem. Quod probari potest ex hoc quod angeli admirando dixerunt, illo ascendente ad coelos propria virtute: [Col. 0715A] Quis est iste qui venit de Edom (Isa. LXIII), hoc est, de cruento et sanguinolento mundo? Et in Psalmis: Quis est iste rex gloriae (Psal. XXIII)? Illis enim qui majoris dignitatis sunt et per quorum ministerium illa mandata sunt, cognita fuerunt, utpote consiliariis et nuntiis: illis vero qui minoris dignitatis sunt, potest esse ut ex parte incognita essent, et hoc manifestat.

Secundum praefinitionem, vel praeordinationem sive praedestinationem saeculorum, quod unum est; quam praefinitionem fecit, sive implevit in Christo Jesu, id est per Christum Jesum. Sicut ergo Deus Pater praeordinavit ante omnia saecula, sic complevit et manifestavit multiformem sapientiam suam per Christum. Propter quod, subaudis, quia fidem in [Col. 0715B] Christo habetis et accessum ad Deum Patrem per ipsum, obsecro vos ne deficiatis in tribulationibus meis pro vobis, id est, ne recedatis a fide Christi, dum me videtis tribulari pro vobis, quae tribulatio est gloria vestra. Convenientius diceret, quae tribulationes sunt gloria vestra. Pro illis ergo Apostolus tribulabatur, quia dum illis praedicabat verbum, comprehendebatur a persecutoribus. Sed ejus tribulatio gloria illorum erat, qui confortabantur in fide, et per passionem suam acquirebant gloriam aeternam.

Hujus rei gratia, id est propterea ne vos recedatis a fide Christi, flecto ego genua mea ad Patrem Domini nostri Jesu Christi. Sicut sunt exteriores oculi corporis et exteriora genua, caeteraque membra, ita etiam dicuntur esse et interiora. Unde hic Apostolus [Col. 0715C] non loquitur de exterioribus genibus. Per genua ergo debemus intelligere tantummodo submissum et humiliatum sensum mentis. Flecto, inquit, genua mea, id est, submitto et humilio sensum cordis mei, orando Deum pro vobis. Quod sequitur, ad Patrem Domini nostri Jesu Christi, in Graeco sermone non habetur, nisi tantummodo ad Patrem, ut intelligatur absolute Creator esse omnium rerum. Quod vero in Latinis codicibus additum est, Domini nostri Jesu Christi, bene convenit, quia illi est proprie et naturaliter pater, nobis autem adoptivus. Sequitur:

Ex quo, Deo Patre, omnis paternitas in coelo et in terra nominatur. Sicut in praesenti saeculo habemus quos appellamus patres, et sunt a quibus appellamur patres, ita et in illo collegio sanctorum spirituum [Col. 0715D] sunt qui alios diligunt archangelos vocare patres, sicut praelatos, verbi gratia: angeli diligunt archangelos appellare patres, sic de caeteris virtutibus intelligendum. Ideo dixit, ex quo omnis paternitas in coelo et in terra nominatur, quia et angeli in coelo et homines in terra ab illo exordium sumpserunt, et ab illo qui est Pater omnium rerum acceperunt ut patres aliorum vocarentur.

Ut det vobis secundum divitias gloriae suae virtute corroborari per Spiritum sanctum ejus in interiori homine, Christum habitare per fidem in cordibus vestris. Idcirco, inquit, ego flecto genua mea ad Patrem Domini nostri, ut ipse det vobis virtutem secundum largitatem gloriae suae, ut sitis corroborati in fide, et [Col. 0716A] possit Christus habitare per fidem in interiori homine, hoc est, in cordibus vestris. Licet enim omnipotens Deus per potentiam divinitatis suae ubique sit, tamen in illis specialiter dicitur habitare qui fidem ejus habent.

In charitate radicati et fundati, ut possitis comprehendere in vobismetipsis cum omnibus sanctis, quae sit latitudo, longitudo, sublimitas et profundum. Ex superioribus ista pendent: Ideo etiam submitto sensus cordis mei ad Deum, ut sitis in charitate radicati, sicut arbor plantata radicitus firmatur in terra ut habeat humorem, et a vento facile non eradicetur, et non solum radicati, sed et fundati in ipsa charitate, quasi super solidissimam petram, ut possitis intelligere quae sit latitudo charitatis. Latitudo [Col. 0716B] charitatis est qua diligitur Deus, et non solum amicus, sed etiam inimicus. De quo mandato dicit Psalmista: Latum mandatum tuum nimis (Psal. CXVIII). Longitudo charitatis est perseverantia in bonis operibus. Longanimitas etiam sive longitudo charitatis est ab initio fidei usque ad finem spei, usque dum perveniamus ad illud, ut quod modo tenemus in spe, tunc possideamus in re, patienter pro Dei amore adversa saeculi hujus tolerantes. Sublimitas sive altitudo charitatis est, ut pro omnibus nostris bonis operibus tam pro latitudine charitatis quam patientia, longanimitate, perseverantia in bonis operibus, sublimitatem patriae coelestis quaeramus, sperantes nos a Deo remunerandos. Profundum autem sive occultum charitatis est, ut omnia bona quae habemus [Col. 0716C] de alto Dei dono et inspirationem nobis venire credamus. Haec autem omnia in cruce vel in charitate Christi possumus comprehendere.

Scire etiam supereminentem scientiae charitatem Christi. Det vobis etiam intelligere charitatem Christi supereminentem scientiae humanae, hoc est, det vobis scientiam quatenus possitis intelligere quanta sit charitas Christi qui pro nobis mortuus est, quae charitas transcendit et excedit omnem scientiam humanam, et non solum humanam, sed etiam divinam quam hominibus largitur. Et quomodo possimus illam scire, si supereminens est scientia quae omnibus tribuitur? Hoc debemus scire, quia ignoramus illam: quis enim hominum [Col. 0716D] mortalium valet comprehendere quanta charitas fuit in Deo Patre, qui pro nobis unicum Filium non solum incarnari, sed etiam mori permisit? Sequitur: Ut impleamini in omnem plenitudinem Dei. Idcirco, inquit, exoro scire vos charitatem Christi, ut impleamini virtutibus, et mereamini annumerari numero fidelium ex quibus quotidie corpus Christi impletur. Plenitudo enim corporis Christi est Ecclesia, quae quotidie ex omnibus gentibus impletur

Ei autem qui potens est omnia facere superabundanter quam petimus aut intelligimus secundum virtutem quae operatur in nobis, ipsi gloria in Ecclesia et in Christo Jesu in omnes generationes saeculi saeculorum. Amen. Ei autem, id est Deo Patri qui potest omnia facere quae vobis sunt necessaria superabundanter [Col. 0717A] quam petimus, id est qui potest omnia nobis tribuere plus quam petere sciamus, et petere praesumamus, et hoc secundum virtutem divinitatis potentiae suae: quae virtus divinitatis operatur in nobis miracula, fidem, virtutes et doctrinam, sit gloria in Ecclesia et in Christo Jesu. In Ecclesia est gloria Dei Patris, quia multitudo fidelium glorificat et laudat Deum Patrem in omnibus quae agit. Per illam etiam glorificatur: juxta quod Dominus dicit: Videant opera vestra bona, et glorificent Patrem vestrum (Matth. V). In Christo quoque Jesu est gloria Dei Patris, quia omnia quae ipse Filius operatus est, ad laudem et gloriam ejus retulit, dicens: Pater in me manens ipse facit opera (Joan. XV). In omnes generationes sit Deo Patri gloria, id est in praesentes et [Col. 0717B] futuras: vel in generationes gentium, et generationes Judaeorum in omnia futura saecula. Amen.



CAPUT IV.

Obsecro itaque vos ego vinctus in Domino, ut digne ambuletis vocatione qua vocati estis. Obsecro, id est deprecor vos ego vinctus in Domino, ut digne ambuletis et sancte vivatis illa vocatione qua vocati estis in baptismate. Estis vocati ut sancti essetis et immaculati, sancte et immaculate conversamini, ambulantes de virtute in virtutem. Quod autem dicit, ego vinctus, duplici modo intelligi potest: vel vinctus catenis et positus in carcere in Domino, id est pro Domino, sive pro amore Domini; vel vinctus, id est astrictus amore dilectionis erga vos propter Deum cum omni humilitate et consuetudine; subaudis, ambulate et conversamini [Col. 0717C] digne.

Cum patientia supportantes vos invicem in charitate. Humilis dicitur humi acclivis. Mansuetudo est lenitas et tranquillitas animi. Ambulate, inquit, et conversamini cum omni humilitate et mansuetudine mentis, supportantes vos invicem in charitate vel in dilectione Dei et proximi, juxta illud: Alter alterius onera portate, imitantes naturam servorum; verbi gratia: qui dives est opibus hujus saeculi, supportet illum qui pauper est in substantia praesenti et dives spiritualibus virtutibus: et econtra, ille qui sanctus est sua sanctitate et suis precibus sustineat peccatorem; vel qui dives est, sustineat sua eleemosyna pauperem. Solliciti, id est studiosi, cauti et attenti sitis semper. Servare unitatem spiritus, ut unum [Col. 0717D] sapiatis de Christo, ut unam fidem babeatis; et non sint in vobis schismata atque haereses, et hoc agite in vinculo pacis, id est in dilectione Dei et proximi, sive in concordia fraternitatis. Dilectio etenim vinculum recte appellatur, quia duos ligat et conjungit, Deum videlicet et hominem, vel duos proximos.

Unum corpus Christi vos estis, et unus Spiritus sanctus habitat in vobis, sicut vocati estis in una spe vocationis vestrae, sicut sancti vocati estis, uniti in baptismate, secundum illud: Sancti estote, quia ego sanctus sum (Lev. XI), ideo sancte vivere debetis. Bene autem dicit, in una spe vocationis vocati estis, quia omnes fideles unam spem habent perveniendi ad patriam coelestem.

[Col. 0718A] Unus est Dominus omnium creaturarum, una fides debet esse in omnibus credentibus, quibus unum baptisma est. Licet alii majorem, alii minorem fidem habeant, qui majora et minora de Deo intelligunt, tamen in hoc dicitur esse una fides, quia unum Deum credunt trinitatem habere in personis, et unitatem in substantia. Unum est baptisma, quia omnes aequaliter per universum orbem baptizantur, qui signaculum fidei percipiunt.

Unus est Deus omnium creaturarum, et pater omnium rerum, id est creator, qui, subaudis Pater, super omnes creaturas excellit, et per omnia est Filius, quia omnia per ipsum facta sunt (Joan. I) et reparata, et in omnibus nobis, subaudis est Spiritus sanctus, qui in cordibus fidelium diffusus est, et in [Col. 0718B] omnibus creaturis, juxta illud: Spiritus Domini replevit orbem terrarum (Sap. I).

Unicuique autem nostrum data est gratia secundum mensuram donationis Christi. Loquitur in hoc loco Apostolus ex persona sua aliorumque apostolorum, vel omnium credentium. Data est gratia, fides et remissio peccatorum et redemptio, et quidquid boni habemus. Gratia autem dicitur gratis data. Et haec omnia gratuito munere omnipotentis Dei largita sunt nobis secundum mensuram donationis Christi: donationem vel donum Patris et Filii debemus intelligere in hoc loco Spiritum sanctum, de quo Dominus dicit in Evangelio mulieri Samaritanae: Si scires donum Dei (Joan. IV), id est Spiritum sanctum, etc. Cum vero dicit: data est secundum mensuram donationis [Col. 0718C] Christi, sic videntur verba haec sonare, quasi Spiritus sanctus mensuram habeat et mensurabilis sit. Sed quomodo potest mensurabilis esse, de quo dicitur: Spiritus Domini replevit orbem terrarum? Notandum ergo quia sicut Deus Pater immensurabilis est qui dicit, Coelum et terram ego impleo (Jer. XXII); et Filius immensurabilis est, qui est sapientia Dei Patris quae attingit a fine usque ad finem fortiter: ita Spiritus sanctus immensurabilis est: quia sunt tres personae, ideoque hanc mensuram donationis ad nostram capacitatem referre debemus, quia juxta quod nos capere valemus, ex donis Spiritus sancti datur mensura. Verbi gratia: mare immensurabile est in longitudine, profunditate, latitudine sui et multitudine aquarum; et sicut incolae [Col. 0718D] venientes ad illud, aquam secundum mensuram vasculorum suorum unusquisque deportat, alius plus, alius minus, et tamen mare immensurabile manet, ita et nos secundum mensuram nostrae capacitatis ex donis Spiritus sancti accipimus, et ipse in sua natura immensurabilis manet.

Propter quod, subaudis quia unicuique data gratia secundum mensuram donationis Christi, alii major, alii minor, dicit Psalmista: Ascendens Christus in altum, captivam duxit captivitatem; dedit dona hominibus. Quidam doctor hoc modo hunc versiculum explanat, quod a veritate non discrepat, et appellat diabolum captivitatem: quia genus humanum de paradiso captivavit. Ascendens Christus in altum, id [Col. 0719A] est in crucem, juxta quod et ipse ait; Cum exaltaveritis Filium hominis (Joan. VIII), etc., tunc captivitatem, id est diabolum duxit captivum, et captivavit illum auferendo ab illo potestatem quam tenebat in hoc mundo, juxta illud: Nunc princeps hujus mundi ejicietur foras (Joan. XII). Sed quid fecit postmodum? Tertia die resurgens, dona Spiritus sancti dedit discipulis insufflans, et dicens: Accipite Spiritum sanctum (Joan. XXIX). Aliter: Ascendens Christus in altum, id est in coelum quadragesimo die resurrectionis suae, captivam duxit captivitatem, quando naturam humanam quae de paradiso fuerat a diabolo captivata, ipse iterum captivavit de potestate diaboli abstrahendo illam, et ad coelestia revocando, ac postmodum decimo die ascensionis suae dedit dona [Col. 0719B] sancti Spiritus discipulis. Quaeri autem potest cum superius dixerit singulari numero, Data est gratia secundum mensuram donationis suae, quare modo dicat plurali numero: Dedit dona hominibus? Ad quod dicendum, quia licet Spiritus sanctus singulari numero donum vel donatio appelletur, tamen secundum qualitatem meritorum tribuuntur dona ejusdem Spiritus sancti; unde Apostolus (I Cor. XII): Alii (inquit), datur per Spiritum sermo sapientiae, alii sermo scientiae, etc., usque dum subjungit: Haec omnia operatur unus atque idem Spiritus, dividens singulis prout vult.

Quod autem ascendit, quid est nisi quia et descendit primum in inferiores partes terrae? Interrogabat Apostolus semetipsum, et dixit: Quid est quod dixi, [Col. 0719C] ascendit? Quomodo potest Deus ascendere, qui ubique est? Certe nihil est aliud nisi quia et descendit. Et primum descendit in inferiores partes terrae ad infernum, ac deinde in coelum ascendit. Ergo non secundum divinitatem, quae omnia implet, ascendit ipse neque descendit: sed secundum humanitatem. In anima quidem sola descendit ad infernum, et iterum in corpore et anima ascendit super omnes coelos. Notandum quia per hoc quod dicit: Descendit ad inferiores partes terrae, ostendit infernum infra terram esse: unde dicitur infernus, quod sit inferior terra, vel infra terram.

Qui descendit, subaudis ad inferiores partes terrae, ipse est et qui ascendit super omnes coelos, id est Christus, ut adimpleret omnia, id est oracula legis et prophetarum [Col. 0719D] quae de se erant scripta; vel omnia, id est quasdam dispensationes, quas ipse cum Patre disposuerat, et quas ipse solus cum illo sciebat. Vel etiam ut impleret omnia coelestia et terrestria de sua cognitione et revelatione divinitatis suae, quae omnia ante illius adventum quasi vacua erant ad comparationem illam, quam postmodum de ejus divinitate cognoverunt. Coelestia impleta sunt, quia erant quaedam angelicae potestates, quae mysteria nativitatis Christi, passionis et resurrectionis, ascensionisque ad coelos, ad liquidum non cognoverunt, quousque impleta sunt. Unde admirando dicitur in psalmo: Quis est iste rex gloriae? Terrestria quoque implevit, quia in hominibus qui Deum ignorabant, suam [Col. 0720A] cognitionem dedit, suaque gratia illos implevit.

Et ipse dedit quosdam quidem apostolos, ut fuerunt duodecim, et septuaginta duo discipuli, quosdam prophetas, ut Agabus et alii Antiocheni, et quatuor filiae Philippi, alios vero evangelistas, ut fuit Lucas et Marcus, Joannes quoque et Matthaeus, qui et apostoli fuerunt, alios autem pastores et doctores ad consummationem, id est ad perfectionem sanctorum, ut illi, qui praedestinati sunt ad gloriam aeternam, illorum praedicatione et exemplis perficerentur. Fuerunt in primordio fidei, evangelistae, prophetae, pastores quoque et doctores: sunt et modo in Ecclesia. Quicunque bona annuntiat, evangelista est; quicunque gaudia electorum, poenasque reproborum suis auditoribus annuntiat, propheta est. De nomine vero [Col. 0720B] pastorum et doctorum interrogatus beatus Augustinus a Paulino, respondit unum esse pastorem et doctorem. Pastor enim non potest esse, nisi habeat doctrinam qua pascat gregem sibi commissum. Quia si caruerit doctrina, licet nomen habeat pastoris, caret tamen officio. Pastores autem et doctores Ecclesiae, quod unum est, sunt episcopi, presbyteri, aliique rectores et ministri Ecclesiae, qui tandiu constituti sunt in opus ministerii et in aedificationem corporis Christi, donec occurramus omnes in virum perfectum, et in unitatem fidei et agnitionis Filii Dei. Ideo constituti sunt pastores et doctores ut corpus Christi aedificent, quod est Ecclesia, quae quotidie aedificatur ex numero credentium venientium ad fidem, ut habeamus vitam post resurrectionem, et [Col. 0720C] omnes aequaliter Deum cognoscamus. In praesenti siquidem saeculo sicut est diversitas scientiae, ita est diversa fides: quia alius plus, alius minus de Deo intelligit, et secundum quod intelligit et cognoscit de divinitate omnipotentis Dei, habet et fidem. Post resurrectionem autem jam non erit diversitas fidei, quia sicut omnes aequaliter Deum videbunt, ita aequalem fidem habebunt. Erit enim Deus omnia in omnibus (I Cor. XV). In virum perfectum, in mensuram aetatis plenitudinis Christi. Ex superioribus ista pendent. Ipse (inquit) dedit pastores qui aedificent corpus illius, donec occurramus omnes post resurrectionem generalem in virum perfectum. Quidam hoc modo illud intelligunt, quod in generali resurrectione omnes in eadem aetate resurgent, in qua Christus resurrexit, [Col. 0720D] cujuscunque etiam aetatis fuerint, et in nomine virorum comprehenduntur et mulieres. Quod dicit in virum perfectum, licet contra fidem non sit, tamen hoc melius est ut aliter intelligamus. Virum perfectum appellat Christum cum omni corpore suo, quod non erit perfectum quousque omnes electi compleantur. Completo autem numero electorum, occurremus omnes in virum perfectum, id est omnes electi occurrent capiti suo Christo, ut jam postmodum unus sit vir, Christus et Ecclesia, perfectus et integer. Et in mensuram aetatis plenitudinis Christi. Sicuti homo per aetates singulas crescit, donec perfectus sit vir, sic quotidie crescit utique ad diem judicii Christus, non in se, sed in nobis, qui sumus corpus ejus. Completa [Col. 0721A] autem mensura aetatis, id est perfecto et integro numero electorum ex quibus plenitudo corporis impletur, obviabimus ei

Ut jam, id est post resurrectionem in qua Christus erit perfectus, non simus, subaudis sensu, parvuli fluctuantes, huc illucque vagantes, nunc ad illud vitium, nunc ad istud cadentes, et circumferamur omni vento doctrinae. Quantum ad praesentem sapientiam pertinet, beatus apostolus non erat parvulus sensu, quia sapientior erat cunctis mortalibus; quantum vero ad illam perfectionem attinet sapientiae, quam habituri sunt sancti post resurrectionem, parvulus erat sensu et intellectu imperfectus. Quod vero dicit, Neque circumferamur owni vento doctrinae, ventum doctrinae appellat dialecticam et sapientiam mundanam, quae nullius utilitatis est, a qua circumferimur [Col. 0721B] et pulsamur, quia plerumque seducimur per illam, putantes ea esse vera quae sunt falsa. Et isti Ephesii dialectici erant, per quam seducebant simplices, facientes ea putare vera quae erant falsa suis fictionibus et astutiis. Unde et sequitur: In nequitia, id est in malitia, hominum et astutia illorum circumvenimur ad circumventionem erroris. Dicit beatus Hieronymus: Quid prodest jugiter dialecticae arti insistere, et syllabas iamborum componere in diversa carmina, ubi nulla veritas est, sed seductio et error hominum? In praesenti quidem saeculo potest illud esse, sed post resurrectionem cessabit.

Renovamini spiritu mentis vestrae, et induite novum hominem, qui secundum Deum creatus est in justitia [Col. 0721C] et sanctitate veritatis. Haec verba Apostoli ex superioribus pendent. Nam loquitur ad Ephesios. Deponite vos, inquiens, secundum pristinam conversationem veterem hominem, qui corrumpitur secundum desideria erroris, ac deinde subdit: Renovamini autem spiritu mentis vestrae. Pristina conversatio peccatum est, et in peccatis manere: vetus autem homo conversatio veteris hominis Adae. Quicunque enim in peccato manet conversationem veteris hominis habet. Qui homo, id est conversatio illa, corrumpitur et depravatur secundum desideria errorum et vitiorum. Renovamini igitur spiritu mentis vestrae. Spiritum et mentem, pro uno debemus accipere, secundum beatum Augustinum, id est pro rationabilitate mentis. Duae sunt autem renovationes: [Col. 0721D] una subitanea, quae fit in baptismate, in qua renovamur ab omnibus peccatis originalibus et actualibus. Altera, quae fit per spatium temporis, et per assiduitatem lectionis, et per operationem bonorum operum, de qua hic dicitur. Dum enim animus ea quotidie per studium lectionis de Deo intelligit quae antea ignorabat, et dum proficit quotidie de virtute in virtutem, quotidie innovatur; tale est ergo ac si diceret: Estis renovati in baptismate, renovamini quotidie per studium lectionis, ea de Deo intelligendo quae ante vos latebant, et crescendo de virtute in virtutem. Et induite novum hominem: novum hominem appellavit novi hominis conversationem vel ipsum Dominum Jesum. Videamus quomodo sit ipse [Col. 0722A] novus homo et secundum Deum creatus. Conceptus est in utero virginali opere Spiritus sancti, ex semine mulieris, sine semine viri: hoc novum fuit, miracula fecit quae nemo alius fecit, conversatus est sine peccato in hoc mundo, est verus Deus et verus homo, resurrexit a mortuis, et haec omnia nova fuerunt et sunt. Secundum Deum creatus in justitia, quia justus est: et in sanctitate veritatis, quia justus et verus est: et non solum justus, sanctus et verus est, sed insuper ipsa justitia, ipsa veritas et sanctitas. Quod ergo dicit, Induite novum hominem, tale est ac si diceret: Induite Dominum Jesum Christum, id est, conversationem novi hominis et omnes virtutes, quas intelligitis in Christo esse. Quicunque enim assumit justitiam, sanctitatem, [Col. 0722B] veritatem, sapientiam, charitatem, et omnes virtutes quas in Christo cognoscit esse, Christum utique induit.

Propter quod deponentes omne mendacium, loquimini veritatem unusquisque cum proximo suo, quia omne mendacium a diabolo est, qui est mendax et pater mendacii. Quicunque filii veritatis sunt, debent deponere et abjicere omne mendacium, dolositatem et duplicitatem, et loqui veritatem de animo puro cum omni homine, non solum Christiano, verum etiam pagano et haeretico: quia omnes sunt proximi nostri. Et quare debemus loqui veritatem cum proximo? Quoniam sumus invicem membra. Est autem Christus caput, membra illius sunt electi. Et sicut membra corporis nostri sunt sibi invicem necessaria, [Col. 0722C] et sibi invicem ministrant, ita membra Christi debent sibi invicem ministrare quae sunt necessaria; verbi gratia: necessarii sunt oculi manui ac pedi, et manus et pes oculo, ideoque ministrat oculus manui ac pedi lumen, manus autem abstergit illum et lavat a sordibus: sic in Ecclesia sancta praedicator quilibet ministrare debet lumen scientiae et praedicationis aliis, quae sunt manus et pedes, id est qui sunt eleemosynarii, et qui currunt ad sepeliendum mortuum, et qui activae vitae sunt dediti. Econtra autem illi debent de sua substantia sustentare oculum, id est praedicatorem, praebentes ei cibum et potum, et ministrantes caetera quae necessaria sunt illi: hoc faciendo, erunt sibi invicem membra. Sequitur:

[Col. 0722D] Irascimini et nolite peccare. Dupliciter possumus hoc intelligere: Si quando peccatis, et a via rectitudinis diabolo suadente receditis, irascimini vobismetipsis et indignamini, ne talia amplius faciatis, castigando corpus vestrum vigiliis et jejuniis. Aliter: etsi, inquit, irascimini, nolite perficere. Permittit quidem irasci, quod humanum est; sed prohibet vindictam expetere, quod jam non est humanum, quia Ira viri justitiam Dei non operatur (Jac. I). Sol non occidat super iracundiam vestram. Similiter et hoc duplici modo potest intelligi: Dicamus simpliciter, Sol non occidat super iracundiam vestram, id est, si commoti fueritis ad tempus adversus proximum, ante solis occasum reconciliamini, [Col. 0723A] et recedat ira a vobis. Aliter: Sol appellatur Christus in Scripturis sacris, ut ibi: Vobis timentibus nomen meum, orietur Sol justitiae (Malac. IV). Qui sol justitiae plerumque propter iram quae vindictam expetit et propter discordiam occidit nobis, id est recedit a nobis, sicut occidit falsis prophetis, de quibus dicitur: Occidit sol eis cum adhuc esset media dies (Jer. XV). Sol non occidat super iracundiam vestram, id est, cavete ne propter vestram iram et propter vestrum peccatum recedat sol justitiae, id est Christus, a vobis.

Nolite locum dare diabolo, id est, nolite vindictam expetere, neque irasci ultra modum, ne recedat sol a vobis Christus, adveniatque diabolus princeps tenebrarum. Quandocunque enim peccamus, locum [Col. 0723B] damus diabolo in nobis.

Qui furabatur bona aliorum, jam non furetur, vel qui furabatur verba et doctrinam Evangelii per haereticam pravitatem, sicut falsi prophetae de quibus dicitur: Qui furabantur sibi verba, dicentes: Haec dicit Dominus, cum Dominus non miserit eos, jam non furetur, sed recedat ab errore suo. Magis autem laboret, operando manibus suis quod bonum est, ut habeat unde tribuat necessitatem patienti. Ille qui antea furabatur, non solum debet a furto cessare, sed debet operari manibus suis, ut habeat unde sustentet alios, inopiam patientes.

Nolite contristare Spiritum sanctum Dei in vobis, in quo signati et sigillati estis, et designati Deo in die redemptionis, hoc est, Nolite per mala opera Spiritum [Col. 0723C] sanctum fugare a vobis, qui habitator esse coepit vestri in die redemptionis, id est in die baptismatis. Sicut enim contristatur homo quando de propria domo expellitur quam ipse sibi aedificavit ut quiete ibi habitaret, sic Spiritus sanctus contristari dicitur, quando de homine quem sibi mundavit in baptismate, per prava opera ejicitur. Aliter: Nolite contristare Spiritum sanctum Dei, id est: spiritales homines, in quibus Spiritus sanctus habitat, nolite contristare per vestra mala opera. Siquidem spiritales viri, si quando vident alios peccare, et a via rectitudinis deviare, contristantur de illorum miseria, et condolent de aliis utpote de se.



CAPUT V.

[Col. 0723D] Estote imitatores Dei sicut filii charissimi. Hortatur Apostolus Ephesios ut sint imitatores Dei, sicut filii charissimi. Imitari autem est sequi. Imitatio autem est quaedam imaginatio; verbi gratia, quando discipulus conatur imitari magistrum in aliquo opere. Quomodo ergo possumus imitari Deum omnipotentem? Videamus. Est ille sapiens, prudens, misericors, justus et verus: simus et nos secundum modulum nostrae capacitatis sapientes, prudentes, simus justi et veraces et misericordes, diligentes amicos in Deo, et inimicos propter Deum. Sicut, inquit, filius charissimus imitatur patrem bonum in omni conversatione morum et lenitate mentis atque honestate vitae, ita et vos imitamini Patrem vestrum [Col. 0724A] Deum omnipotentem, secundum quod ipse vobis adjutorium bonae voluntatis et operationis praestiterit. Patrem autem dico non per naturam, sed per adoptionem. Sequitur:

Et ambulate, id est vivite, conversamini et crescite, in dilectione Dei et proximi, sicut et Christus dilexit nos et tradidit semetipsum pro nobis oblationem et hostiam Deo in odorem suavitatis. Magna et miranda et inenarrabilis dilectio ut unicus Filius Dei semetipsum traderet morti, Dominus pro servis, Creator pro creatura. Sicut ergo ille pro nobis animam suam posuit, ita et nos, si necessitas fuerit, pro ejus nomine animas ponere debemus: et non solum pro nomine ejus, sed etiam pro fratribus nostris, propter amorem nominis ejus. Quod vero dicit [Col. 0724B] Apostolus, qui se tradidit in odorem suavitatis, licet legamus in Genesi (Gen. VIII), quod odoratus est Dominus odorem suavitatis in sacrificio, quod ei obtulit Noe egressus de arca, non debemus putare quod omnipotens Deus, qui spiritus est, fumo et odore carnalium delectetur, sed odorem suavitatis debemus intelligere intentionem bonae voluntatis et affectum mentis, quibus Deus delectatur: ita et in hoc loco Apostolus intentionem mentis et affectum sincerissimae dilectionis qua Dei Filius nos dilexit, odorem suavitatis appellat: quia multum in his delectatus est Deus Pater, et quasi multa aromata in conspectu ejus efferbuerunt. Ipse denique fuit oblatio, et hostia, ipse sacerdos et sacrificator, qui semetipsum obtulit Deo Patri in altare crucis pro nobis.

[Col. 0724C] Fornicatio autem et omnis immunditia, aut avaritia, nec nominetur in vobis, sicut decet sanctos. Fornicatio dicitur a fornicibus, id est, a locis lupanaribus et theatralibus, quae fornicibus, id est, arcubus sunt constructa, quae et arenaria appellantur, in quibus erant meretrices, cum quibus miscebantur spurcissimi quique. Fornicari autem est cum puellis liberis et cum viduis necdum Deo sacratis. Immunditia omnis incontinentia ad libidinem pertinens, quocunque modo fiat immunditia et impudicitia atque luxuria appellari potest. Avaritia in hoc loco dupliciter potest intelligi: potest siquidem pro amore pecuniarum accipi, potest et pro adulterio quod et alibi ab Apostolo negotium appellatur, ubi dicit viris et uxoribus: Nolite fraudare invicem (I Cor. VII), [Col. 0724D] neque circumveniat aliquis in negotio, id est in adulterio, fratrem suum (I Thess. IV). Praecepit autem Apostolus ut ista quae diximus, non solum non sint in nobis, sed nec nominentur, quia si fuerint, nominabuntur. Si vero saepius nominata fuerint nisi pro aedificatione, facilius declinabit animus ad ea. Corrumpunt enim mores bonos colloquia mala. Estote autem sicut decet sanctos. Quid decet sanctos? Honestatem morum servare, virtutes appetere, vitia cavere. Aut turpitudo. Turpitudo est quando nimis motus carnis nostrae inflammantur ad libidinem, sed plerumque propter mortem Dei, et timorem poenarum refrenantur. Aut stultiloquium. Stultiloquium est otiosus sermo et nullius utilitatis, quando relictis [Col. 0725A] proficuis et utilibus rebus, de inanibus et inutilibus tractatur. Aut scurrilitas, quae ad rem non pertinet, sed magis gratiarum actio. Scurrilitas est jocularitas, quae risum solet movere. Hoc autem distat inter stultiloquium et scurrilitatem, quod stultiloquium nullius utilitatis est nihilque in se sapientiae habet: scurrilitas vero plerumque ab ore sapientium procedit, et constat quadam urbanitate, ut illud Virgilii:

Qui Bavium non odit, amet tua carmina, Maevi:
Atque idem jungat vulpes, et mulgeat hircos;
caeteraque talia quae nihil in se mali habent, nisi tantummodo quia otiosa sunt, et ad rem perfectam non pertinent, sed magis sunt gratiarum actio, id est ideo proferuntur scurrilitates, ut graves apud [Col. 0725B] auditores prolatio sit. Ideoque praecipit Apostolus ea cavere, quia de omnibus verbis otiosis reddituri sunt homines rationem. Potest et hoc aliter intelligi quod dicit, sed magis gratiarum actio. Non sint in vobis ista quae diximus, sed nec nominentur, sed sit in vobis magis gratiarum actio, ut gratias Deo referentes in omnibus quae agitis et quae habetis, vel sitis vos gratiosi et accepti Deo et hominibus.

Hoc enim scitote intelligentes quod omnis fornicator, aut immundus, aut avarus, quod est idolorum servitus, non habet haereditatem in regno Christi et Dei. Superius jam diximus de his vitiis, nunc videamus quare dicat avaritiam simulacrorum servitutem. In hoc ergo dicitur esse avaritia simulacrorum servitus, quia sicut ille servit diabolo, qui omnipotentis Dei [Col. 0725C] culturam et religionem quae illi soli convenit, et singulare nomen ut solus Deus vocetur, quantum in se est illi aufert et daemonibus impendit, ita et ille servit diabolo, qui omnipotentis Dei communia, quae omnibus hominibus communiter data sunt, in proprios sibi usus male usurpat. Aliter: recte etiam avaritia idololatriae comparatur, quia dum metallis auri et argenti, de quibus simulacra fiunt, homines immoderate serviunt, et denarios constituunt, in quibus imagines fiunt imperatorum, aurum et argentum pro Deo venerantur, quia servi sunt divitiarum. Vel tertio modo, avaritiam idololatriae ideo comparavit, ut nihil illa scelestius demonstraret. Radix enim omnium malorum est avaritia. Et notandum quia loquens de turpitudine, stultiloquio et scurrilitate, [Col. 0725D] non subjungit quod talia facientes possessuri non essent regnum Christi, sicut de fornicatione, immunditia et avaritia. Quo facto ostendit quidem illa esse peccatum, ista vero magis, eo quod separant a regno Christi. Regnum autem Christi et Dei Patris dixit quia sicut una est substantia Patris et Filii et Spiritus sancti, ita est una potestas, una trinitas, unum regnum.

Nemo vos seducat inanibus verbis. Inania verba loquuntur, id est, quae nullius utilitatis sunt, qui dicunt apud inferos aliam poenam non sustineri, nisi conscientia propria torqueri, non attendentes quod dicit Isaias in fine sui voluminis de reprobis: Vermis eorum non morietur, et ignis non exstinguetur. (Isa. V.) Erit enim ibi poena intra suam conscientiam [Col. 0726A] qua torquebuntur graviter, erit et extrinsecus vermis et ignis a quibus cruciabuntur durissime. Inania enim verba et seductoria loquuntur, qui dicunt: Qui crediderit et baptizatus fuerit, salvus erit (Marc. XVI); si et mala opera agat, quod omnino mendacissimum est. Propter haec enim, id est propter fornicationem, immunditiam et avaritiam, venit ira Dei in filios diffidentiae, sive diaboli, id est in illos qui perierunt in diluvio et postmodum in Sodomis aliisque civitatibus. Illi quidem qui in diluvio perierunt, propterea perierunt quia contra praeceptum Domini plures uxores acceperunt, et carnes comederunt. Leviori poena quodammodo perierunt quam Sodomitae, qui in igne succensi sunt, quia non plures uxores acceperunt, sed insuper contra naturalem [Col. 0726B] usum fornicabantur. Diabolus autem diffidentia appellatur, quia homines diffidere et in desperationem cadere facit.

Nolite ergo effici participes, id est, nolite illos imitari, quia si fueritis socii in opere, eritis et in poena.

Eratis enim aliquando tenebrae, nunc autem lux in Domino (Ephes. V), id est eratis peccatores et ignorantes Deum antequam ad fidem veniretis, et filii diaboli principis tenebrarum; modo estis justificati per fidem, per baptismum, et filii Dei per adoptionem, qui dixit: Ego sum lux mundi (Joan. VIII). Quapropter ut filii lucis ambulate, hoc est ut filii vitae, et conversamini sancte et immaculate, ambulantes de virtute in virtutem (Psal. LXXXIII). Quanta [Col. 0726C] distantia est inter lucem et tenebras, tanta distantia est inter lumen fidei et cognitionis Dei, bonorumque operum, et inter tenebras infidelitatis et ignorantiae atque peccati.

Fructus enim lucis, id est operatio bonae conversationis et fidei, in omni bonitate, et justitia, et veritate vivere, ut qui fidem habet, lumenque cognitionis Dei, omnia bona opera sectetur, juste vivat, vera loquatur ad proximum, attendens quod Apostolus subdit: Probantes quid sit beneplacitum Deo. Sicut trapezita, id est monetarius, probat metalla, pondere, puritate et tinnitu, ita debemus nos opera nostra probare. Debemus illa probare pondere, considerantes quanta et quam magna sint. Puritate, utrum puro et simplici animo, bonaque intentione [Col. 0726D] fiant: tinnitu, utrum bonam famam de se reddant.

Omnia, subaudis opera, quae arguuntur, id est quae reprehenduntur a bonis et sanctis hominibus in malis; a lumine, id est ab illis qui filii lucis sunt, manifestantur, non esse bona. Quandiu enim mala opera non reprehenduntur a bonis, videntur esse bona malis: cum vero boni coeperint ea reprehendere, ostenduntur non esse bona. Omne enim quod manifestatur lumen est, id est omne malum opus quod manifestatur per confessionem sive per poenitentiam, lumen est. Lumen jam incipit esse, quia bonum est ut peccata per confessionem et poenitentiam manifestentur.

Propter quod dicit: Quis est qui dicit? dicit [Col. 0727A] beatus Hieronymus, quia neque in Veteri Testamento, neque in Evangelio iste versiculus inveniri potest, nisi tantummodo in isto loco, nisi et ab hoc loco exempli causa sit alibi positus a doctoribus. Sed cum dictaret Apostolus hanc Epistolam, subito Spiritus per eum locutus est hoc, sicut et alia multa, ideoque ait: Propter quod, id est quia omne quod manifestatur per confessionem, jam incipit lumen esse, dicit Spiritus sanctus, subaudis per me. Surge, qui dormis et exsurge a mortuis, et illuminabit te Christus. Dormire dicitur et mortuus esse qui in peccato jacet, quia anima quae peccaverit ipsa morietur. Surge de vitiis ad virtutes, qui dormis modo in peccatis, exsurge a mortuis ad vitam, de peccato ad bona opera, et praebebit tibi Christus [Col. 0727B] lumen fidei et cognitionis suae, lumenque bonae operationis.

Fratres, videte quomodo caute ambuletis, non quasi insipientes, sed ut sapientes. Alloquitur Apostolus Ephesios, et in illis omnes homines, hortaturque ut caute et considerate vivant sicut sapientes, et non sicut insipientes. Fratres autem illos vocat in fide et in societate dilectionis, quia unum Patrem omnipotentem Deum omnes habemus: non per naturam sed per adoptionem. Videte, fratres, id est considerate quomodo caute ambuletis et ordinate vivatis et conversamini in medio nationis pravae et perversae, non quasi insipientes, id est infideles qui non habent sapientiam veram in se Christum habitantem, sed ut sapientes fideles qui sapientiam substantialem in [Col. 0727C] vobis habetis. Quanta enim distantia est inter lumen et tenebras, inter fidelem et infidelem, tanta differentia est inter sapientem et insipientem, quia lumen et sapientia non potest esse in eo, nisi fidem omnipotentis Dei habeat.

Redimentes tempus, quoniam dies mali sunt. Quomodo tempus malum: quod secundum dispositionem Dei semper volvitur mensibus, diebus et noctibus, horis, momentisque currentibus? Sicut enim dicitur mala esse domus, quae malos habitatores habet: ita dicuntur mali dies, in quibus mala fiunt a malis hominibus. Quid est quod dicit, redimentes tempus? Id est, vestrum illud facite; verbi gratia: alii vendunt illud, mala operando ad malum suum, vos redimite illud a vobis, talia opera faciendo, pro quibus [Col. 0727D] remunerationem capiatis. Quicunque enim hoc facit quod sibi utile est, tempus redimit sibi et acquirit, quia suum illud facit, et in suam salutem illud occupat.

Propterea, subaudis quia dies mali sunt, nolite fieri imprudentes, sed intelligentes quae sit voluntas Dei. Prudens dicitur quasi porro videns, qui a longe considerat quem finem sua opera habitura sint: et qui scit quid debeat appetere, et quid vitare; et qui considerat quae placeant, aut quae displiceant Deo. Econtra ille qui inconsiderate et improvide omnia agit et qui non considerat ad quem finem opera sua deducat, et quid placeat voluntati Dei, appellatur imprudens et stultus. Unde dicit Apostolus: Propterea, [Col. 0728A] inquiens, quia dies mali sunt, in quibus multa mala fiunt, nolite fieri imprudentes, sive non considerantes, sed estote intelligentes quae sit voluntas Dei, id est quid placeat Deo, et in quibus operibus voluntas Dei impleatur.

Et nolite inebriari vino, in quo est luxuria, sed impleamini Spiritu sancto. Per luxuriam debemus intelligere omnia vitia quae per ebrietatem solent evenire, quia, ut quidam doctor dicit, ebrietas nullum vitium excusat. Sed notandum quia sicut illi qui replentur vino, replentur inverecundia, impatientia, luxuria, impudicitia, superbia, caeterisque vitiis: ita illi qui replentur Spiritu sancto, replentur castitate, humilitate, mansuetudine, caeterisque virtutibus, loquentes vobismetipsis in psalmis [Col. 0728B] et hymnis et canticis spiritualibus. Nobismetipsis in psalmis loquimur, quando alternatim canimus psalmos. Psalmi dicuntur a psallendo, qui in psalmis, id est in psalterio inveniuntur. Hymnus Graece, Latine eloquio sonat laus Dei. Hymnus autem si componitur et non cantatur, non est hymnus: si componitur et cantatur, sed non in laudem Dei, non est hymnus. Hymnos autem Latinos, Ambrosius et Hilarius, clarissimi viri, composuerunt praecipue. Bene autem, cum dixit canticis, subjunxit spiritualibus, quia sunt cantica quae non sunt spiritalia neque in laudem Dei cantantur, sicut sunt cantica saecularium hominum. Cantica autem spiritalia sunt quae composuerunt prophetae afflati Spiritu sancto et repleti, ut sunt cantica Moysi et Annae et Debborae, et Isaiae, et [Col. 0728C] Ezechiae, caeterorumque prophetarum. Hoc vero distat inter canticum et psalmum, quia canticum ore solummodo profertur et decantatur; psalmus autem, addito quodam instrumento musicae artis, id est psalterio. Cantantes et psallentes in cordibus vestris Domino. Ideo dixit in cordibus vestris, quia multi sunt qui cantant ore, quorum mens non concordat voci, et qui magis attendunt ad sonoritatem vocis, ut auditoribus placeant, quam considerent mente quid dicunt. Illi vero cantant in corde, quorum mens concordat voci, juxta illud beati Benedicti: Sic stemus ad psallendum, ut mens nostra concordet voci nostrae, gratias agentes semper pro omnibus in nomine Domini nostri Jesu Christo Deo et Patri. Pro omnibus beneficiis nobis a Deo datis, vel pro omnibus prosperis [Col. 0728D] et adversis debemus gratias agere Deo Patri, qui omnibus creaturis est Deus Pater, id est creator et factor. Et quomodo? In nomine Domini nostri Jesu Christi, dicentes ei: Gratias tibi referimus, Domine, sancte Pater, qui nos per Filium tuum fecisti et redemisti, et viam patriae coelestis aperuisti. Et ideo in nomine Domini nostri Jesu Christi gratias referre debemus Deo et Patri, quia per illum qui mediator est noster, preces et sacrificia offerimus nostra, et transmittimus ad Deum Patrem, dicentes: Suscipe, Domine, preces populi tui per Dominum nostrum Jesum Christum.

Subjecti invicem in timore Christi. Sicut auditores et subjecti suis praelatis subditi sunt causa obedientiae [Col. 0729A] et reverentiae, sic debent etiam praelati humiliare se erga subjectos, inquantum vident illos aequales sibi in virtutibus et vitae meritis: inquantum autem vident illos erigi in superbiam contra se, et vitia sectari, debent officium suae praepositurae ostendere, et fortiter redarguere et increpare, quod probari potest ex factis apostoli Petri. Qui cum vidisset Cornelium centurionem cum omni domo sua humiliter se velle adorare, econtra ille humiliavit se illi, dicens: Surge, nam et ego homo sum (Act. X). Ubi autem vidit Ananiam et Saphiram a via veritatis recedere, et vitiis subjacere, potentiam sui officii et praepositurae ostendit, solo verbo illos interficiens (Act. V). Sed ista omnia in timore Christi sunt agenda, id est pro amore Dei, non causa adulationis, nec [Col. 0729B] patrocinationis, quod quidam faciunt ut possint invenire gratiam praelati, et ut liberius quae eos delectant operentur.

Viri, diligite uxores vestras, sicut et Christus dilexit Ecclesiam et seipsum tradidit pro ea, ut illam sanctificaret. Sicut Christus dilexit sponsam suam Ecclesiam, intantum ut seipsum traderet Judaeis pro ea ut eam sanctificaret, id est, ut sanctam faceret per fidem suam, per baptismi sacramentum, per remissionem peccatorum, ita et vir debet uxorem suam diligere, et castam custodire, ut sit sancta: et si necessitas evenerit, debet pro illa animam suam ponere. Sequitur ergo de Ecclesia, mundans eam lavacro aquae, id est lavacro baptismatis, in verbo vitae, id est in sanctificatione sui nominis, per quam sanctificationem [Col. 0729C] accepit homo vitam aeternam. Post abrenuntiationem enim diaboli, sanctificat illum sacerdos, dicens: Baptizo te in nomine Patris, et Filii, et Spritus sancti. Et quare hoc fecit Christus? Quare mundavit, et quare quotidie mundat in lavacro baptismi per invocationem sui nominis? Ut exhiberet ipse sibi gloriosam Ecclesiam, non habentem peccati, maculam aut rugam duplicitatis mente, aut aliquid hujusmodi, id est aliquid vitii; sed ut sit sancta et immaculata. In praesenti quidem saeculo, uno modo potest dici et esse Ecclesia gloriosa, videlicet quia reges et principes hujus saeculi habet subjectos, et continet in se diversos ordines et gradus, tamen sine macula peccati et ruga non potest esse, quia multi sunt in ea poenitentes. Et si dixerimus quia peccatum [Col. 0729D] non habemus, nosipsos seducimus, et veritas in nobis non est (Joan. I), etc. Non est homo super terram, qui faciat bonum, et non peccet (III Reg. VIII). Quapropter melius est ut referamus haec verba ad generalem resurrectionem, quando erit gloriosa, quia fulgebit sicut sol in regno Patris sui, et erit sine macula peccati, et sine ruga duplicitatis: quia incorruptibilis erit in corpore, et incommutabilis in anima. Per hoc etiam quod dicit sine macula et ruga, ostendit etiam Ecclesiam vestimentum esse Christi, juxta quod ei Pater dicit per prophetam: Vivo ego, dicit Dominus, quia omnibus his velut vestimento vestieris (Isa. XLIX). Vestimentum enim quoddam solet habere maculas et quasdam notas ex aliqua tinctione, [Col. 0730A] et solet esse rugatum, id est plicatum et duplicatum per loca. Est et aliud vestimentum, quod neque maculam neque rugam habet, ut est linteum bene extensum. Post resurrectionem siquidem Ecclesia sine macula est et ruga, quia erit sine peccato, et extensa in contemplatione omnipotentis Dei sicut linteum.

Nemo carnem suam odio habuit, sed nutrit et fovet eam, sicut et Christus Ecclesiam. Hoc dupliciter potest intelligi, ut sit sensus: Sicut carnem suam odio nemo habet, sic etiam suam uxorem nemo debet odio habere, quia de corpore ejus facta est. Aliter: carnem posuit hic pro uxore, quae est ex viri corpore sumpta. Nemo enim carnem suam odio habuit, id est nemo uxorem suam odio debet habere: sed debet illam nutrire et fovere, sicut Christus tam corporaliter [Col. 0730B] quam spiritualiter fovet et nutrit Ecclesiam. Membra enim sumus corporis ejus. Sicut generaliter omnis Ecclesia corpus est Christi, ita singuli electorum membra sunt corporis ejus, id est membra Ecclesiae. Non illius corporis membra sumus quod ipse assumpsit in utero virginali, sed membra Ecclesiae quae est corpus ejus. Alius est enim in Ecclesia oculus, sicut quilibet praedicator: alius auris, ut bonus auditor: alius manus, qui est eleemosynator: alius pes, qui curam infirmorum et mortuorum gerit: De carne ejus et de ossibus ejus sumus nos. Duplici intelligentia accipi potest. De carne et ossibus ejus sumus, quia sicut nos constamus ex carne et ossibus, ita et ille verum corpus habet ex carne et ossibus. Aliter: in Ecclesia sunt fortes in fide, in opere, in [Col. 0730C] praedicatione, qui designantur per ossa, ut fuerunt apostoli, martyres, et modo episcopi et praelati; et sunt infirmi, qui designantur per carnem, qui indigent sustentari a fortibus, sicut caro ab ossibus. Qui fortes et infirmi sicuti membra ejus dicuntur, ita etiam recte ossa et caro illius appellantur.

Propter hoc, id est, propter hanc dilectionem quam debet habere vir cum uxore, relinquet homo patrem et matrem suam, et adhaerebit uxori suae, et erunt duo in carne una. Quantum ad litteram pertinet, ita fit: Relinquit homo patrem et matrem et conjungit se suae uxori, et sunt duo in carne una, id est de una carne. Vel etiam relinquit in illa conjunctione concubitus, quando simul miscentur, in carne una sunt: spiritualiter autem potest referri ad Christum et ad Ecclesiam, [Col. 0730D] qui propter Ecclesiae dilectionem reliquit Deum Patrem, per hoc quod non in forma divinitatis, quae aequalis est Patri, apparuit, sed semetipsum exinanivit, et adhaesit uxori suae sanctae Ecclesiae dilectione, et carne quam assumpsit, et sunt modo duo Christus et Ecclesia in carne una: quia de una carne sunt, et Christus verus est homo, per se verum corpus hominis, et Ecclesia similiter. Haec autem primo vates Adam de Christo et Ecclesia prophetavit.

Sacramentum hoc, subaudis quod dixi modo, magnum est. Sunt sacramenta majora, sunt et minora. Ut ergo Apostolus ostenderet tam secundum litteram, quam secundum spiritualem sensum, haec debere intelligi, ideo subjunxit: Sacramentum sive [Col. 0731A] mysterium hoc quod ego dixi, propter quod relinquit homo patrem et matrem, etc., magnum est, quia pertinet ad Christum et ad Ecclesiam: unde etiam subdit: Ego autem dico in Christo et in Ecclesia, subaudis id esse completum.



CAPUT VI.

Fratres, de caetero confortamini in Domino et in potentia virtutis ejus. Post specialia praecepta quibus admonuit Apostolus viros et mulieres, patres et filios, dominos et servos, subjunxit illis ista generalia non solum ad Ephesios, quibus mittebat hanc Epistolam, sed ad omnem sexum et ad omnem conditionem et dixit: De caetero, id est deinceps, et praeter illa quae superius diximus, fratres mei in fide et dilectione, [Col. 0731B] et qui unum Deum omnipotentem habemus, confortamini in Domino, et in fide illius, et in potentia virtutis ejus. Nolite confidere in vestra fortitudine, neque in meritis vestris, neque in potentia principum hujus saeculi, sed in Domino et in potentia virtutis ejus confortamini.

Induite vos armaturam Dei, ut possitis stare adversus insidias diaboli. In hoc nomine quod est armatura comprehenduntur omnia vasa bellica, lorica videlicet, galea, scutum, lancea, tela, caeteraque instrumenta armorum; spiritaliter autem quod debemus intelligere per armaturam Dei? Dominum Jesum Christum cujus protectione defenduntur omnes electi, et quam indunt, juxta quod idem Apostolus alias dixit: Quotquot in Christo baptizati estis, [Col. 0731C] Christum induistis (Gal. III). Tunc enim induunt electi Christum, quando virtutes quae in Christo sunt, per adjutorium illius assumunt. Quod ergo dicit: Induite armaturam Dei, tale est ac si diceret: Induite Dominum Jesum Christum, id est omnes virtutes quas scitis in illo esse, in vobis assumite, verbi gratia: Et ille justus, verus, patiens, castus, mansuetus, appellatus est agnus, et leo, et vitulus: induit vos justitiam, veritatem, patientiam, charitatem, castitatem, mansuetudinem: estote agnus, id est mites: leo, fortes in fide et bono opere contra diabolum: estote et vitulus, mortificantes vosmetipsos cum vitiis et concupiscentiis, ut possitis stare adversus insidias diaboli. Multis modis insidiatur nobis diabolus. Denique insidiatur nobis per malas [Col. 0731D] suggestiones, insidiatur per vitia carnis nostrae et incentiva malarum delectationum: insidiatur per ministros suos, per haereticos videlicet et falsos fratres, atque paganos: sed contra hos omnes debemus nos viriliter pugnare, ne possimus superari. Poterat aliquis dicere: O Paule, quare praecipis nos omnem armaturam Dei induere? Ad haec ille subjunxit, quia nobis, inquiens, non est colluctatio adversus carnem et sanguinem, sed adversus principes et potestates, adversus mundi rectores tenebrarum harum, contra spiritalia nequitiae in coelestibus. Carnem et sanguinem appellat in isto loco Apostolus omnes qui constant ex carne et sanguine a quibus plerumque, suadente diabolo, impugnantur, et dicit: Quia non [Col. 0732A] est nobis colluctatio adversus illos solummodo, sed adversus daemones qui principantur malis hominibus, et potestatem exercent super illos, regunt illos potius ad malum quam ad bonum, ipsique appellantur spiritalia, subaudis daemonia. Nequitiae, hoc est malitiae, qui morantur in hoc aere. Coeli nomine appellatur aer in Scripturis sanctis, unde et aves coeli dicuntur. Qui, ut prophetae dixerunt et ut doctores etiam nostri opinantur, ita plenus est daemonibus et malignis spiritibus, sicuti radius solis minutissimus atomis, id est pulvisculis individuis. Contra hos ergo pugnandum est nobis potius quam contra homines constantes ex carne et sanguine, quia quidquid mali contra nos homines machinantur, ab illis suggeritur, et si superavimus illos qui sunt [Col. 0732B] principes militiae, et quorum instinctu vitia carnis nostrae contra nos saeviunt, tunc facile superare poterimus omnes ministros illius, verbi gratia, sicut superato principe, exercitus facile fugatur. Quod probari potest ex libro Judith, quo narrante, dicimus quia Holoferne principe militiae interempto, multitudo exercituum in fugam versa est, et a Judaeis facillime est superata (Judith X). Sed quaerendum est quomodo pugnare possumus contra daemones, qui spiritus sunt? Nonne omnibus patet contra spiritum armis materialibus non posse pugnare, quia spiritus sunt invisibiles? Quapropter necesse est ut arma spiritalia formentur, videlicet supra memorata, et decertemus eo modo quo legimus (Gen. XXXII) luctatum esse Jacob cum angelo, orando, jejunando, vigilando, [Col. 0732C] caeterisque bonis operibus insistendo, ut sicut ille meruit ab angelo sancto benedici, cum quo luctabatur orando, ita et nos, superato diabolo, a Domino benedici mereamur. Caeterum quaeri potest, ubi acceperit Apostolus, ut daemones et malignos spiritus principes et potestates ac rectores tenebrarum harum, id est hominum infidelium appellaret, Deum ignorantium et peccatorum, de quorum numero fuerant illi quibus quondam dicebat: Fuistis aliquando tenebrae (Ephes. V), id est infideles et peccatores, Deum ignorantes? Ad quod dicendum, quia ex libro Danielis illud accepit, ubi legitur: Principes Graecorum et principes Persarum (Dan. X); ex libro quoque Ezechielis ubi dicitur ad principem Tyri: Tu signaculum similitudinis in paradiso [Col. 0732D] Dei fuisti (Ezech. XXVIII): et caetera quae ibi dicuntur de hoc et de principibus aliarum gentium, Aegyptiorum videlicet, Assyriorum, Idumaeorum. Nam principes illi, id est daemones, intelliguntur illis gentibus praepositi. Sicut enim unusquisque fidelium habet sibi angelum delegatum ad custodiam sui: ita et pagani habent malos qui eis principantur permissione Dei, et sicut Michael praepositus est genti Judaeorum vel Christianorum, de quo dicitur: Et nemo est adjutor meus nisi Michael princeps vester (Dan. X); ita habent et gentes in infidelitate manentes malos principes. Dicamus et altius: Apostolus repletus gratia Dei cognovit per Spiritum sanctum, quia sicut boni reges Israelitarum significabant [Col. 0733A] Dominum Jesum et principes qui sunt in Ecclesia, verbi gratia, qualis fuit David qui interpretatur manu fortis sive desiderabilis, aliique quamplurimi: et sicut populus Israel significabat populum credentium qui sunt veri Israelitae, ita mali reges et principes cum suis gentibus, qui contra populum Dei pugnabant, ut fuerunt reges Ismaelitarum, Assyriorum, et Idumaeorum, et Philisthinorum, significabant daemones, qui principantur paganis et haereticis, qui Ecclesiam Dei semper impugnant.

Propterea, subaudis quia non est nobis colluctatio adversus carnem et sanguinem, sed adversus principes; accipite armaturam Dei, illam quam supra diximus, id est, omnes virtutes, ut possitis resistere in die malo, et in omnibus perfecti stare, id est: in omnibus prosperis [Col. 0733B] et adversis perseverate firmi in fide bonisque operibus. Diem malum appellat praesens tempus, non quod per se sit malum, sed quia multa mala in eo fiant. Vel etiam diem malum dicit, diem judicii, in quo omnes mali damnabuntur.

State ergo succincti lumbos vestros in veritatem. Lumbos succingimus, cum luxuriam refrenamus. State, inquit, in fide, in bono opere, et restringite lumbos a luxuria, ubi maxime viget, et hoc in veritate facite, non in mendacio, neque per hypocrisim, neque ut laudem hominum capiatis; vel in veritate dicit, quasi pro amore nominis Christi, qui est veritas. Induti loricam justitiae. Recte justitia loricae comparatur, quia sicut lorica multis circulis contexitur, ita justitia multis virtutibus constat. Aliteri [Col. 0733C] justitia etenim loricae potest comparari, quia sicut lorica pectus munit, ventrem stringit, femora protegit, ita justitia superfluas cogitationes quae in pectore versari solent, repellit, ingluviem ventris stringit, luxuriam quoque comprimit.

Et calceati pedes, subaudis sint vobis, in praeparationem Evangelii pacis; et est sensus: Sicut ille qui calceatos habet pedes, serpentes spernit, spinasque omnemque asperitatem vitae pro nihilo ducit, ita et vos diabolum serpentem antiquum, spinas quoque, id est punctiones passionum, omnemque asperitatem vitae hujus contemnite, et liberi ad praedicationem Evangelii incedite. Aliter: per calceamenta quae ex mortuis animalibus fiunt, debemus intelligere dicta et exempla sanctorum patrum praecedentium. Calceatos [Col. 0733D] ergo pedes habemus, cum dictis et exemplis praecedentium patrum muniti, securi ad praedicandum Evangelium pacis accedimus. Evangelium autem pacis dicitur, quia ibi continetur pax quam Christus apostolis commendavit, et in apostolis omnibus fidelibus: [Col. 0734A] vel etiam quia propter observantiam Evangelii meremur reconciliari Deo.

In omnibus, subaudis discipulis et certaminibus, sumentes scutum fidei, in quo possitis omnia tela nequissimi ignea exstinguere. Quidquid missile est vel jacitur, telum potest appellari: proprie tamen illud quod in longum protenditur, ut lancea. Nam telon dicunt Graeci longum, unde mustela dicitur mus longus. Sicut ergo scutum se tenentem protegit et tela repellit, ita fides hominem munit, et ab eo diaboli jacula et infestationes repellit, ita tamen si fuerit bonis operibus adornata. Tela denique diaboli ignea appellat suggestionem pravam, quae nos incendit ad mala opera agenda, et quae exstinguitur per virtutem fidei. Et galeam salutis assumite. Galea in capite ponitur, [Col. 0734B] omnesque corporis sensus munit et protegit, visum videlicet in oculis; auditum in auribus, gustum in ore, olfactum in naribus, tactum in toto corpore. Quid debemus ergo intelligere per galeam, quae, ut diximus, omnes sensus corporis protegit? Dominum Jesum Christum et protectionem illius; per caput vero mentem, quia sicut capite reguntur membra, ita cogitationes mente disponuntur. Ponamus igitur galeam in capite, id est protectionem Christi recondamus in secreto mentis nostrae, habentes in illo fiduciam, non in nobismetipsis, et ipse tuebitur omnes sensus nostros, ne a diabolo hoste antiquo possint vulnerari; et gladium spiritus, quod est verbum Dei, subaudis assumite. Gladius Spiritus sancti intelligitur verbum Dei, ut Apostolus ait, id est [Col. 0734C] doctrina et scientia divinarum Scripturarum, quae per Spiritum sanctum nobis tribuitur. Idcirco autem gladius appellatur, quia sicuti gladio fugantur hostes, ita per cognitionem divinarum Scripturarum possumus fugare omnes insidias et omnia machinamenta diaboli, appetendo illa quae Scriptura docet, et vitando quae prohibet: et non solum daemones per ejus cognitionem et adjutorium Dei possumus superare, sed etiam auctoritate illius haereticos convincere, et errorem illorum destruere.

Gratia, id est fides et remissio peccatorum, sit vobis in incorruptione, id est in integritate cum omnibus qui diligunt Dominum Jesum Christum. Aliter: Gratia, id est fides et remissio peccatorum, societas aeterna sit vobis cum omnibus sanctis in incorruptione, [Col. 0734D] hoc est in generali resurrectione, ubi accipient omnes electi incorruptionem in corpore et immortalitatem in anima, fulgentes sicut sol in regno Patris sui, cum quo felices in saecula saeculorum manebunt. Amen.



IN EPISTOLAM PAULI AD PHILIPPENSES.
[Col. 0733]


ARGUMENTUM.
[Col. 0733D]

Philippenses sunt Macedones, id est Graeci. Graecia enim a diversis regibus diversa nomina sortita est. Vocatur enim Macedonia a Macedone rege, et Aemathia ab Aematho, et Thessalia a Thessalo: generaliter [Col. 0734D] autem omnis terra Graecorum Graecia vocatur a Graeco rege, ut Servius dicit: Hi Philippenses postquam acceperunt verbum praedicationis ab Apostolo, fortes in fide fuerunt nec receperunt falsos apostolos, sicut in argumento ostenditur.



CAPUT PRIMUM.
[Col. 0735A]

Paulus. Quare posuit nomen suum in primordio Epistolae? Ut majoris auctoritatis esset Epistola. Sic namque soliti sunt agere reges et principes. Quare non servavit morem suum, ponendo nomen apostolatus sui in Epistola hac, sicut in omnibus, praeter in illa ad Hebraeos? In qua ideo praetermisit, ne utilitas lectionis differretur. Philippenses ergo, ut diximus, postquam per illum crediderunt, non dubitaverunt quin ipse esset Apostolus et magister gentium, ideoque non fuit necesse ut eis scribens, apostolum se nominaret. Corinthii vero, seducti a falsis prophetis, recesserunt a fide, et dubitaverunt illum esse apostolum a Deo electum et missum, dicentes: Vere Paulus non vidit Christum in carne, neque [Col. 0735B] ejus doctrina est vera. A quo necesse duxit se apostolum nominare, inquiens; Paulus apostolus non ab hominibus, neque per hominem, sed per Jesum Christum et Deum Patrem (Galat. I). Sciendum etiam beato Paulo revelatum esse per visum quod Philippensibus verbum Dei deberet praedicare. Nam apparuit ei, ut legimus in Actibus apostolorum (cap. XVI), vir Macedo, deprecans eum et dicens: Transiens in Macedoniam, adjuva nos. Qui vir angelus Dei fuisse creditur illi genti positus a Deo. Et Timotheus. Quare interponebat nomina discipulorum in Epistolis suis? Ut majoris auctoritatis essent, secundum quod Dominus dixit: In ore duorum vel trium testium stet omne verbum (Deut. XXVII), et ne aliquis diceret, in mendacio ista excogitata sunt, vel etiam [Col. 0735C] complebat ipse Apostolus quod docuerat dicens: Si cui revelatum fuerit sedenti aliquid, prior taceat (I Cor. XIV). Nam quando dictabat Epistolas, omnes discipuli ejus aderant: et si alicui illorum alia revelata essent, quae ipse non dicebat, aut aliter quam dicebat, quia idem Spiritus sanctus erat in discipulis, qui et in magistro: sicuti ab illo dicebatur, ita ponebat ille in ordinem, non invidens bonus magister suis discipulis, et insuper nomen illius ponebat in exordio cum suo, quia partem ejus habebat. Servus. Sicuti gloriabatur aliquis consulum servum se esse imperatoris, ut Andromachus servus Octaviani, ita et Apostolus, ut ejus Epistola firmior esset, dicebat se servum esse Christi, omnibus sanctis, id est omnibus sanctificatis in baptismate, et in ea sanctificatione [Col. 0735D] manentibus, qui sunt Philippis cum episcopis, id est cum presbyteris: quia una civitas non potest habere plures episcopos. Philippis est civitas Graeciae, quam aedificavit Philippus pater adoptivus Alexandri, vocans eam nomine suo Philippis; et diaconibus, subaudis sit salus et remissio peccatorum.

Gratias ago Deo meo in omni memoria vestri, id est, in memoria fidei vestrae, in qua solide permanetis, gratias reddo Deo, vel memor vestri semper in meis orationibus gratias ago illi, qui vos confirmat semper in fide.

Cum gaudio, subaudis spiritali, deprecationem faciens, non cum moerore. Pro illis qui in fide perseverant et fidem quam tenent, bonis operibus exornant, [Col. 0736A] non est necesse cum moerore orare, sed gratias Deo reddere: pro his vero qui labuntur, cum gemitu et moerore est orandum.

Super communicatione vestra, id est, de communione quam habetis nobiscum, vel quia recepistis Evangelium et participastis fidei ejus: vel etiam de communione et participatione, qua nobis participastis in praedicatione, quia praedicatis jam sicut et nos, a primo die, id est a primordio fidei, fratres confidimus in Domino Jesu, quia qui coepit in vobis opus bonum, id est Christus qui dedit vobis initium fidei et bonae conversationis, dabit et perseverantiam usque in diem mortis, vel usque ad diem judicii per successionem.

Sicut est mihi justum, id est justum est mihi hoc [Col. 0736B] intelligere de vobis, quia permanebitis in fide Christi, et ideo debeo gaudere et hoc sentire, id est intelligere, eo quod habeam vos, in corde et in vinculis meis, subaudis vestri reminiscor.

Testis est mihi Deus quomodo vos cupiam in visceribus Jesu Christi. Viscera dicuntur filii: et viscus dicitur quidquid intra corium est. Ideo duobus modis intelligitur. Cupio, inquiens, omnes vos filios Dei esse, vel cupio ut ipse sit templum vestrum, et vos communicantes corpori et sanguini ejus maneatis in illo.

Et hoc oro ut charitas vestra, et caetera, id est, sicut fides habet initium, habet incrementum et perfectionem, ita charitas. Oro, inquit, ut non solum in Deum et proximum, sed etiam ad inimicos [Col. 0736C] extendatur charitas vestra, in scientia, subaudis legis, et in omni sensu, id est doctrina Evangelii, ut probetis, id est intelligatis majora de Deo, ut sitis sinceri, id est perfecti in Deo, et fide, et in omni bonitate. Sinceris materia est solida et firma, quae nullius rei varietate maculatur, ita debet et fides solida esse. Sine offensa, id est, sine offensione, in diem judicii, repleti fructu justitiae, id est, sitis repleti omnibus virtutibus, de quibus dicit Apostolus: Fructus autem Spiritus est gaudium, pax (Gal. V), etc. In gloriam et laudem Dei, ut glorificetur Deus in vobis et Dominus Jesus laudetur, per quem omnia bona habemus.

Scire autem vos volo, fratres, quia quae circa me sunt, magis ad profectum venerunt Evangelii. Sciens [Col. 0736D] beatus Apostolus Philippenses contristari de suis tribulationibus et condolere de suis infirmitatibus, ne illi deficerent in fide, audientes eum talia pati, scribebat eis dicens: Scio quidem vos compati afflictionibus meis, sed innotescere vobis volo quia quae circa me sunt, vincula videlicet, carcer et cippus, magis ad profectum, id est, ad utilitatem et augmentum sunt Evangelii, quam ad contrarietatem. Ita ut vincula mea in Christo, id est, quae non pro aliquo alio crimine sustineo, sed propter Christum, manifesta fierent in omni praetorio et in caeteris omnibus locis. Praetor dicitur a praeeundo et quasi praeceptor, quia praecepta dat populo. Praetorium autem dicitur quasi praeceptorium, eo quod ibi praetores sive praeceptores [Col. 0737A] et praefecti sedeant ad discutienda quaedam et praecepta danda. Veniente ergo beato Apostolo Romam, vincto pro Christi nomine, cum esset retrusus in carcerem, in domo imperatoris, et coepisset docere, infirmos curare, multa miracula patrare, multi crediderunt in tantum, sicut beatus Hieronymus dicit, ut domum persecutoris Neronis ecclesiam faceret Redemptoris. Tunc manifestatum est in omni praetorio, id est, imperatori, omnibusque consulibus et principibus, et in omnibus locis propter Christum illum talia sustinere. Et plures e fratribus, id est ex credentibus in Domino, id est, per Dominum, confidentes in vinculis meis, id est exemplo vinculorum meorum confortati, cum vidissent talia pati beatum Apostolum, omni formidine mortis [Col. 0737B] repulsa, exemplo vinculorum ejus confortati atque corroborati, coeperunt audacius verbum Dei praedicare sine timore.

Quidam quidem et propter invidiam et contentionem, quidam autem et propter bonam voluntatem. Hi quatuor modi qui sequuntur in duas species, sicuti doctoribus videtur possunt redigi: Prima videlicet et ultima species pro una computata, duae vero mediae similiter pro una. Sed tentemus per singulas stilum trahere. Quod dicit primum quidem propter invidiam et contentionem, subaudis Christum annuntiant unum esse. Erant quidam ex Judaeis credentibus atque gentibus qui invidentes beato Apostolo quod ipse dicebatur solus magister gentium et praedicator, dicebant: Nunquid Paulus solus dicitur [Col. 0737C] magister gentium? Nos doctrinam habemus, praedicabimus sicut et ille, ut appellemur magistri gentium. Et hoc agebant, quia volebant contendere cum illo. Secunda species est: Quidam propter bonam voluntatem, id est, bonam intentionem, cupientes salvare alios sicut et ipsi salvati erant. Tertia species est: Quidam ex charitate, subaudis qua diligebant Deum, cupiebant alios salvare, et ex charitate qua diligebant Apostolum, volentes ei adjutorium in praedicatione praebere. Quarta species est: Quidam ex contentione, non sincere. Sincera res est solida et firma. Et erant quidam qui praedicabant non sincere, id est, non pura conscientia, quia propter commoda praesentis vitae, et propter lucra temporalia praedicationi insistebant, ut ita a subjectis cibum [Col. 0737D] et vestimentum acciperent, dicentes: Dominus ordinavit qui Evangelium annuntiant, de Evangelio vivere (I Cor. IX). Et propter contentionis occasionem non cessabat Apostolus positus in carcere, sed etiam discipulos suos per totum orbem mittebat praedicare. Volebant quidam ut occideretur, ut dum ille occisus esset, liberius possent illi exspoliare suos auditores.

Scientes quoniam in defensione Evangelii positus sum, id est in ea defensione quam paulo superius diximus. Non sincere, id est non pura intentione, existimantes se pressuram, id est persecutionem majorem, suscitare vinculis meis.

Quid enim, id est: Quare contristor, aut quare [Col. 0738A] moveor in tristitia? Sive per occasionem, id est, per invidiam et non sincere, sive per veritatem, id est bonam voluntatem et charitatem, et in hoc gaudeo, id est quia Christi nomen per bonam voluntatem et ex charitate praedicatur, sed et gaudebo, subaudis propter hoc: quia illis non invideo.

Scio enim quia proveniet mihi hoc ad salutem. Hoc enim proveniet mihi ad salutem, id est ad vitam aeternam, quod sustineo pro Christi nomine: vel quia illis mala non opto qui mihi invident: et mihi tribulationem excitant, Et subministrationem Spiritus Jesu Christi, id est auxilium ministrante et praebente mihi Christo et Spiritu sancto.

Secundum exspectationem et spem meam. Exspectatio et spes unum est: quia spes est exspectatio futurorum [Col. 0738B] bonorum. Et beatus Apostolus certus erat quod mercedem erat accepturus aeternae retributionis: propter hoc quod sustinebat pro Christo, et de hoc etiam exspectabat mercedem, quia suis invidis persecutoribus bona optabat. Quia in nullo confundar, id est, in nullo horum quae illi agunt, ut mihi persecutionem majorem ingerant: vel quae sustinebo: jam positus in vinculis non erubesco. Sed in omni fiducia, id est in omni fide mea, sicut semper, et nunc magnificabitur Christus in corpore meo, sive pervitam, sive per mortem. Si tormenta sustinuero, omnes qui audierint, dicent, Magnus est iste Deus, pro cujus nomine servi ejus non timent mori.

Mihi autem vivere Christus, id est, si vixero, Christus mihi vita est: vel si vixero, per praedicationem [Col. 0738C] meam corpus ejus angebo. Et mori lucrum. Si sub poenis mortuus fuero, maximum lucrum est mihi, et magis ac magis praedicabitur. Vel lucrum est mihi mori, quia, si mortuus fuero, maximum lucrum percepturus sum, id est vitam aeternam.

Vivere in carne, hic mihi fructus est operis, quia quo amplius vixero, mercedem meam augebo. Et quid eligam ignoro, id est, utrum mortem appetam, an adhuc in carne manere optem. Est autem sic distinguendum. Et quid eligam ignoro, cum Christo esse, multo magis melius. Cum dixit multo magis melius esse dissolvi et cum Christo esse, et subdit permanere in carne necessarium, ostendit quid magis eligat, et bonum quidem esse manere hic, sed melius et optimum manere cum Christo.

[Col. 0738D] Et hoc confidens scio, quia manebo, id est, confido et credo, quia manebo quandiu Domino placuerit, et permanebo, id est, usque ad perfectionem et corroborationem fidei vestrae manebo omnibus vobis ad profectum vestrum, id est ad utilitatem, et gaudium fidei, id est, ut ego et vos gaudeamus de vestra fide. Ut gratulatio vestra, id est, ut gaudium vestrum, abundet in Christo Jesu in me per meum adventum iterum, ad vos. Gratulari est congaudere et gratias referre, et est sensus: Ut vos, inquit, gaudeatis de meo adventu et gratias referatis Deo, qui vobis me incolumem reddidit liberatum a vinculis.

Tantum, id est tantummodo, digne in Evangelio Christi conversamini, id est, vivite et perseverate. [Col. 0739A] Digne in Evangelio conversari est Christum secundum quod Evangelium docet, credere, docere, secundum ejus praecepta vivere et quae promittit sperare, et ex mandatis ejus omnia agere. Ut sive cum venero et videro vos, subaudis gaudeam de vestra fide. Quia statis, perseveratis, solidi estis, in uno Spiritu, in una voluntate. Unde in Actibus apostolorum Lucas dicit, Multitudinis credentium erat cor unum et anima una (Act. IV), id est una voluntas, una fides. Unanimes, id est in uno spiritu, collaborantes, id est, simul laborantes in fide Evangelii, bene vivendo, recte credendo et docendo.

Et in nullo terreamini, facto vel negotio. Terreamini dicit, id est paveatis minas et errores haereticorum, paganorum, falsorum Christianorum, quia [Col. 0739B] afflictio qua vos tribulant, ad damnationem est illis, et vobis ad praemia aeternae remunerationis. Quae, subaudis afflictio et tribulatio vestra, illis est ad damnationem. Et hoc illis a Deo fiet ad damnationem, et vobis ad salutem. Aliter: Hoc, inquit, a Deo, subaudis concessum est vobis, ut pro ejus nomine talia patiendo perseverare possitis, ut palmam martyrii obtineatis, quod non concedit nisi amatoribus suis, quos ipse amare se facit. Sed ut etiam pro illo patiamini, id est pro illo patiendo perseverantiam habeatis et postea palmam obtineatis. Idem certamen habentes, id est agonem contra haereticos, paganos falsosque Christianos. Si necessitas fuerit, sustineatis qualia sustinui apud vos, quando verberatus sum pro muliere pythonissa, a qua spiritum malignitatis [Col. 0739C] exclusi, quae magnum quaestum praestabat dominis suis.



CAPUT II.

Et nunc audistis de me, subaudis quae sustineo Romae positus.

Implete gaudium meum ut idem sapiatis, id est, quod sapimus in fide, in opere, in doctrina, vel unam voluntatem habeatis, eamdem charitatem habentes, unanimes, id est, unius voluntatis, idipsum sentientes, id est, sapientes quod nos sapimus: vel quod intelligitis de fide sanctae Trinitatis, qui sapientiores estis, facite ut vestro studio et praedicatione minus capaces idipsum sapiant.

Nihil per contentionem. Omnem hic prohibet contentionem, [Col. 0739D] et voluntariam et necessariam. Contentiosi erant apud Philippenses, qui contendebant de quaestionibus legis, et de genealogiis: hoc ideo, ut dum alios superabant, ipsi gloriosi apparerent. Neque per inanem gloriam, id est vanam, sed in humilitate superiores sibi invicem arbitrantes. Omnes enim debemus nobis meliores et superiores existimare: et si videamus aliquem aliquo vitio mancipatum esse, et tamen aliqua virtute pollere, propter unam virtutem quam habet, debemus nobis illum praeferre: et si non videamus in illo aliquam virtutem, potest tamen habere aliquod bonum quod nos lateat.

Non quae sua sunt singuli considerantes. Non solummodo sua commoda et suam utilitatem debent [Col. 0740A] quaerere, sed aliorum. Utilitas enim multorum multis prodest; unius vero, tantum uni prodest. Sed et ea quae aliorum, id est, quae ad multorum utilitatem pertinent quaerere debemus.

Hoc enim sentite in vobis, hoc est, intelligite et sapite et complete in vobis, quod intelligitis in Christo esse completum, quod et in Christo Jesu, id est, sicut Christus non quaesivit sua, sed nostra: ita nos non solummodo nostra quaeramus, sed aliorum. Qui cum in forma Dei esset, id est, in aequalitate paternae Divinitatis, consubstantialis et coaequalis in omnibus illi, non rapinam arbitratus est esse se aequalem Deo. Rapina est quando quilibet homo alienam rem per violentiam sibi usurpat, quae illi non competit. Et Dominus Jesus rapinam non fecerat, [Col. 0740B] quando dixit se parem esse Deo Patri et aequalem dicendo, Ego et Pater unum sumus (Joan. X). Nisi in veritate esset Filius Dei, aequalis illi non esset in omnibus. Praecursor vero illius quando dixit, Non sum Christus (Joan. I), interrogatus a scribis et Pharisaeis et populo, si dixisset, Ego sum Christus, rapinam fecisset. Simon ergo magus rapinam fecit, quando, cum esset filius diaboli, dixit (Act. VIII): Ego sum filius Dei, ego sum paracletus, ego sum filius Dei. Sed semetipsum exinanivit, id est, humiliavit, et quasi contraxit et minoravit. Exinanitio est, quando res magna et incomprehensibilis, in parva formula comprehenditur. Verbi gratia: Si quilibet artifex totius mundi machinam, et quae in mundo habentur, homines, bestias, volucres, montes, [Col. 0740C] arbores, civitates, flumina, pisces, in parvissima formula ad comparationem magnitudinis mundi voluerit comprehendere in pictura vel cera, illud est exinanitio. Similiter Verbum Dei Patris, quod ubique est per invisibilitatem Divinitatis suae, quando in parva forma hominis dignatus est apparere visibilis, quasi semetipsum exinanivit et humiliavit, atque (ut ita dicam) quodammodo contraxit. Est enim supra omnia, extra omnia, infra omnia, et quidquid est, intra ipsum est. Verbi gratia: sicut beatus Augustinus dicit, dans similitudinem ex spongia, et mari, comparans spongiam mundo positam in medio maris, et comparans mare Divinitati: Sicut, inquit, spongia posita in medio maris et fluminum, undique habet aquam, supra, intra, undique [Col. 0740D] et per medias latebras penetratur, ita mundus comparatione Divinitatis quasi nihil est, et ita circumdat et penetrat Divinitas omnia, sicut mare spongiam. Formam servi accipiens, id est, in veritate hominem suscipiens. In similitudinem hominum factus. Hic similitudo pro ipsa veritate ponitur, id est, verus homo factus, quia Verbum caro factum est (Joan. I) id est, Deus homo factus est. Et habitu inventus ut homo. Multis modis habitum dicimus. Est autem habitus accidens nobis, qui mutat illum cui accidit, sed non mutatur: sicut est sapientia quae mutat hominem quem de stulto vel stolido facit esse sapientem, sed ipsa non mutatur. Est habitus secundo modo qui mutat hominem et mutatur, sicut [Col. 0741A] est cibus, qui de exilitate atque languore mutat nos in robur et valetudinem, et tamen ipse mutatur comestus a nobis. Est habitus tertio modo, qui nec mutat nec mutatur sicuti annulus positus in digito, qui modus rarissime invenitur. Quartus modus est, cum ea, quae accidunt, nec mutant, nec mutantur, sed tamen aliam speciem et formam accipiunt, sicut vestis quae aliam speciem habet complexa sive complicata, quam induta. Qui modus congruit huic comparationi. Nam sicut vestis cum induitur adhaeret quidem corpori, sed non mutatur a sua natura, ut semper vestis non permaneat, licet aliam speciem et majorem honorem assumat quam antea habuisset, ita Verbum Dei Patris assumendo hominem, non est mutatum in hominem, neque ipse [Col. 0741B] homo assumptus est a Verbo, mutatus est in Verbo, licet aliam speciem assumpsisset in hoc quia majoris honoris et dignitatis exstitit quam aliquis hominum, quia speciosus fuit forma prae filiis hominum (Psal. XLIV).

Humiliavit semetipsum factus obediens usque ad mortem. Factus obediens Deo Patri, cujus voluntas fuit ut redimeret genus humanum, et non solum Patri, verum etiam et matri, ut in Evangelio habetur, quia venit Nazareth, et erat subditus illis (Luc. II). Mortem autem crucis. Ideo crucifixerunt eum, quia omnibus mortibus saevior est mors crucis, propter longum cruciatum. Si enim gladio transverberassent eum, cito finiretur, vel, sic placuit ei, ut quia per lignum peccavit homo, per lignum [Col. 0741C] redimeretur.

Propter quod, subaudis tormentum, vel propterea quia obediens fuit Deo Patri, Deus Pater exaltavit illum, hominem assumptum a Verbo, tertia die a mortuis suscitando, et quadragesimo die ad coelos sublevando, vel supra omnia constituendo, et donavit illi nomen, quod est super omne nomen. Quod nomen dedit illi? Ut Filius Dei vocaretur et esset, qui Filius hominis erat, secundum quod in die baptismatis innotuit paterna vox, inquiens: Hic est Filius meus dilectus (Matth. III). Similiter in monte. Vel etiam nomen dedit illi quod est super omne nomen, ut Jesus vocaretur, id est salvator. Licet enim legamus homines in Genesi, et angelos in libro beati Job, filios Dei appellatos esse, tamen [Col. 0741D] nullus illorum appellatus est salvator: neque Filius Dei proprie, sed abusive, quia nemo illorum potuit genus humanum salvare, nisi ille solus. Ut in nomine Jesu, id est in invocatione nominis Jesu, omne genu flectatur, id est omnia genera hominum subjecta sunt ei, coelestium, id est angelicarum virtutum, terrestrium, id est hominum et creaturarum, et infernorum, id est daemonum et animarum quae in inferno habitant. Aliter: Omnia coelestia et omnia sub terris, quae in inferno esse dicuntur, ejus judicio et nutui et imperio serviunt. Et omnis lingua confiteatur, id est omnis homo confiteatur quia Dominus Jesus in gloria est Dei Patris, in aequalitate potestatis et natura Divinitatis.

[Col. 0742A] Itaque, charissimi mei, in fide et dilectione, sicut semper obedistis, subaudis Domino et mihi, non ut in praesentia mei tantum, id est sicut semper obedientes fuistis in praesentia mea, cum apud vos essem, sed multo magis obedite nunc verbis nostris in absentia. Multi sunt enim qui in praesentia obedientes sunt, et in absentia inobedientes exsistunt, sicut servi qui ad oculum serviunt. Cum metu, subaudis, cordis, et tremore, subaudis corporis, vestram salutem operamini, id est, vitam aeternam praeparate vobis.

Deus est enim qui in vobis operatur. Ne videretur Deum a nostra salute excludere, et quasi sine Dei auxilio salvari possimus, subjunxit: Deus est enim qui in vobis operatur, etc. Omne ergo bonum quod [Col. 0742B] habemus, tam bona voluntas, quod bona operatio, non est a nobis, sed a Deo. Sed quaestio est: Si ipse dat voluntatem et possibilitatem, qua mercede digni sumus? Praevenit nos siquidem gratia Dei et misericordia, et nos debemus obedire voluntati illius, et ipse postmodum dat possibilitatem. Debemus ergo nos obtemperando obsecundare ei, et dum jungimus voluntatem nostram et obsequium voluntati et possibilitati illius, laudandus est ille qui praevenit, et qui possibilitatem praestat atque perseverantiam, ut nos digni simus mercede aeterna. Et velle, id est, bonam voluntatem habere, et perficere, pro bona voluntate, id est ut semper quod bonum est velimus.

Omnia autem facite sine murmurationibus, subaudis [Col. 0742C] audis bona, quae Evangelium praecipit, sine murmurationibus, id est, ne dicatis: Gravia nimium sunt quae Deus praecipit. Sine haesitationibus, id est dubitationibus: id est, ne dubitetis in fide, nec de his quae Evangelium promittit.

Ut sitis sine querela. Id est sine reprehensione; et simplices sicut filii Dei. Sicut Deus simplex est, ita filii ejus puro et simplici corde debent incedere. Sine reprehensione. Id est, sine crimine in medio nationis pravae et perversae, inter quos lucetis. Quando Apostolus ista scribebat Philippensibus, necdum adhuc renati omnes erant neque fideles, sed multi erant infideles et haeretici falsique Christiani. Inter quos omnes lucetis. Optabat Apostolus ita illos qui fideles erant vivere, ut sicut sol fugat tenebras, et luna caeteraque [Col. 0742D] sidera illuminant noctem, ita illi lucendo fide, opere, et doctrina, tenebras erroris et nebulas infidelitatis suo exemplo et doctrina de cordibus infidelium fugarent. Sicut luminaria. Sol, luna et caetera astra. In mundo. Vel in hac vita.

Verbum vitae continentes. Id est fidem rectam qua vivit justus; vel, illius Verbi memoriam, de quo dicitur: In principio erat Verbum (Joan. I). Ad gloriam meam in die Christi. Quia vobis praemium erit, si ita vixeritis, et mihi gloria in die judicii, qui verbum vitae vobis ministravi. Quia non in vacuum cucurri. Subaudis de loco ad locum praedicando. Neque in vacuum laboravi corporeae linguae instantia. Et hoc ad gloriam meam.

[Col. 0743A] Sed et si immolor. Id est interficior a Nerone. Nero ipse fuit sacerdos Petri et Pauli, quia ipse mactavit eos: mactavit quidem, sed non obtulit, quia ipsi seipsos obtulerunt. Supra sacrificium. Gaudeo. Quia vos obtuli sacrificium Deo. Et super obsequium fidei vestrae. Et supra cultum fidei et religionis quem vos docui. Beatus Paulus qui Philippenses ab infidelitate liberavit, et in baptismate a peccatis purgando sanctificavit, ipse utique obtulit eos et sacrificium ejus ipsi fuerunt. Obsequium etiam appellat cultum et religionem, ut alibi: Rationabile sit obsequium vestrum (Rom. XII), et est sensus: Et si (inquit) interficior a Nerone, non sentio poenas, neque pertimesco mortem, congaudens omnibus vobis, propterea quia vos sacrificium obtuli Deo, et quia vos [Col. 0743B] docui religionem fidei.

Idipsum autem et vos gaudete. Id est, sicut ego gaudeo de vestra fide, ita et vos congaudete de meo praemio quod percepturus sum pro vobis.

Spero autem in Domino Jesu Christo Timotheum, etc. Timotheus erat discipulus Apostoli, omni fide atque doctrina atque operibus bonis adornatus, et per hoc Apostolo admodum charus, in tantum ut unanimis dicatur esse illi, id est, unius voluntatis. Habebat tamen et alios eodem affectu diligentes, ut erat Titus, Lucas, Clemens et alii; sed quando hanc Epistolam misit illis, non habebat secum de perfectioribus nisi istum: omnes enim erant causa praedicationis dispersi per diversa loca, ideoque dicit neminem habere se in praesenti tamen unanimem. [Col. 0743C] Vel poterat esse ut Timotheus plus omnibus discipulis ejus Philippenses diligeret. Cito. Id est, in proximo. Me mittere ad vos, ut et ego bono animo sim. Id est tranquillo et securo animo sim. Cognitis quae circa vos sunt. Id est, dum cognovero per illum quae circa vos aguntur, tam in fide quam in conversatione.

Neminem enim habeo. Subaudis modo apud me. Qui sincera, id est pura et firma, affectione pro vobis sollicitus sit. Et ea voluntas quae erat in Apostolo erga Philippenses, erat et in Timotheo. Ideo dicit: Neminem habeo tam unanimem, qui eamdem mentem gerat erga vos, et pro vobis ita sollicitus sit. Ideoque ille mittendus est, qui et mihi est charissimus: et curam de vobis maximam gerit. Omnes enim quae [Col. 0743D] sua sunt, subaudis commoda, quaerunt, non quae sunt Jesu Christi. Modo ostendit quare alii qui cum illo erant, non erant ei ita conjuncti sicut iste. Omnes enim sua commoda quaerunt aut quietem, nolentes tribulari pro aliorum salute, nisi ut ab eis lucra temporalia recipiant, non curantes de remuneratione aeterna.

Experimentum, id est probamentum, ejus cognoscite, quia sicut patri filius mecum servivit in Evangelio. Non mihi, inquit, servivit, sed mecum servivit Christo in Evangelii praedicatione. Servivit tamen et beato Apostolo

Hunc ergo spero me mittere ad vos, mox ut videro quae circa me sunt. Positus Apostolus in vinculis dubitabat [Col. 0744A] utrum decollandus esset a Nerone, aut dimittendus liber de carcere, ideoque dixit: Cum cognovero quid mihi evenerit. Si de carcere incolumis exiero, mittam eum ad vos.

Confido autem in Domino quoniam et ipse cito veniam ad vos. Sciendum tamen quia postmodum ipse non venit ad eos.

Necessarium autem existimavi Epaphroditum mittere ad vos. Quia Timotheum non possum mittere quousque cognoscam quae circa me sunt, puto necessarium esse vobis mittere Epaphroditum: qui Epaphras appellatur alio loco, sicut Lucius, Lucas. Apostolus enim non curabat de proprietate nominum. Cooperatorem, id est simul laborantem in praedicatione. Et socium sive commilitonem, in castris Dei [Col. 0744B] pro fide. Vestrum autem Apostolum, vel qui ad vos a me mittitur, vel quem vos de vestris elegistis in apostolum mittendo illum ad me. Et ministrum necessitatis meae, et desiderii qui mihi jam posito in carcere ministrat quae necessaria sunt, et insuper praedicationi insistit. Apostolum autem illum vocat, quia ab illo missus est. Omnis enim qui mittitur Apostolus vocatur.

Propterea quod audieratis illum infirmatum: nam et infirmatus est usque ad mortem, sed Deus misertus est ejus, subaudis quia revocavit eum de faucibus mortis ad vitam. Non solum autem ejus, subaudis misertus est, verum etiam mei misertus est. Quare? ne tristitiam mortis ejus super tristitiam infirmitatis ejus haberem. Beatus Apostolus dolebat de infirmitate [Col. 0744C] Epaphroditi. Sed si ille ab hac luce migrasset, super tristitiam infirmitatis haberet tristitiam mortis ejus. Vel quia ipse in vinculis astrictus tenebatur, si contigisset Epaphroditum mori, qui ei necessaria procurabat, super tristitiam vinculorum haberet tristitiam de morte illius.

Ut viso eo iterum gaudeatis. Gaudium Apostoli gaudium erat Philippensium, sicut tristitia ejus tristitia illorum: similiter tristitia Philippensium tristitia erat Apostoli, et laetitia illorum laetitia illius: sicut ipse dixerat: Gaudete cum gaudentibus, et flete cum flentibus (Rom. VII), et ego sine tristitia sim, subaudis cum cognovero vos laetificatos illius praesentia: et cum per illum agnovero quae circa vos aguntur.

Excipite itaque illum cum gaudio in Domino, et ejusmodi [Col. 0744D] cum honore habetote, id est, non solum qui vester apostolus est cum gaudio spirituali suscipite, sed omnes qui eamdem fidem habent, et bonis operibus insistunt, sicut ille. Quoniam propter opus Christi usque ad mortem accessit, id est, propter charitatem et praedicationem Evangelii usque ad mortem accessit, subaudis praedicando et mihi ministrando contra jussa principum. Tradens animam suam, subaudis periculo mortis, ut impleret id quod ex vobis deerat erga meum obsequium. Philippenses qui ab Apostolo verbum praedicationis audierunt, per quod salvati sunt si facultas eis adfuisset, et longitudo terrae non obstitisset, ipsi debuerant ei omnia subsidia temporalia praebere et ministrare. Quod ergo [Col. 0745A] illi implere nequiverunt, solus Epaphroditus vice illorum contra praecepta imperatoris adhaesit illi in carcere, et procuravit illi victum et vestimentum, et insuper socius fuit praedicationis. Hic ergo tradidit animam suam periculo mortis, quia contra praeceptum imperatoris accessit ad illum, ut diximus, et in hoc quod ei ministravit, implevit quod ex eis deerat, quia quod illi debuerant agere, ipse fecit sicut Apostolus declarat. Ut impleret quod ex vobis deerat, id est quod vos non poteratis implere impediente longitudine terrarum, ipse pro vobis implevit.



CAPUT III.

De caetero, id est deinceps, et praeter illa quae superius dicta sunt, fratres mei in fide gaudete in Domino, [Col. 0745B] non in rebus temporalibus et terrenis atque caducis. Eadem vobis, id est, ea quae docui praesens, quia vobis et mihi est necessarium, me non piget scribere, sed videre ne vobis pigrum sit ea legere et implere.

Videte canes, id est cavete et declinate. Canes appellat Judaeos, et malos operarios eosdem appellat circumcisionem, quia consuetudo ejus est Judaeos appellare circumcisionem, et gentiles praeputium. Ideo ergo appellat eos canes, quia sicut canis latrat ac deinde mordet, ita illi loquendo oblatrabant, et seducendo aspere mordebant. Mali operarii erant, quia male suadebant eis operari, dicentes: Non potestis salvari per baptismum, nisi circumcidamini, sicut lex praecipit (Act. XV), quia scriptum est: Masculus [Col. 0745C] cujus caro circumcisa non fuerit, peribit anima illius de populo suo, quia pactum meum irritum fecit (Gen. XVII).

Nos enim sumus circumcisio. Nos, id est omnes recte credentes, sumus spiritualiter circumcisi, qui spiritu Deo servimus, id est spiritualiter et non carnaliter: vel etiam qui mente Deo servimus, sicut in Evangelio habetur: Spiritus est Deus, et eos qui adorant eum, in spiritu, id est in mente, oportet adorare (Joan. IV). Et gloriamur in Christo Jesu, id est in fide Jesu Christi, et non in carne fiduciam habentes, id est carnali circumcisione, quia nos habemus omnes sensus corporis circumcisos. Quanquam ego habeam confidentiam et in carne, id est, habere possem in carnali circumcisione, si aliqua ibi esset fiducia.

[Col. 0745D] Si quis autem alius, subaudis vestrum gentilium, videtur confidere in carne, ego magis. Diceret aliquis: Non es circumcisus neque injussus circumcidi, ideo talia praecipis? Ad haec ille: Non ideo, inquit, talia praecipio, id est, ideo praecipio non circumcidi, quasi ego non sim circumcisus, et possim in gloria mea confidere plus quam aliquis vestrum gentilium, si esset in ea aliqua fiducia et justitia, postquam Christus venit: sed quia non est ibi aliqua gloriatio, nolo ut circumcidamini a Judaeis. Ex genere Israel, subaudis natus sum, de tribu Benjamin, quod nemo vestrum est. Hebraeus ex Hebraeis, subaudis natus de tribu Benjamin: secundum legem pharisaeus, id est doctor legis Mosaicae, secundum aemulationem persequens [Col. 0746A] Ecclesiam Dei. Fui, inquit, doctor legis, et propter studium et amorem Synagogae, quam volebam statuere, persequebar Ecclesiam Dei. Aemulus dicitur, invidus et imitator, et studiosus, sed in hoc loco pro studioso ponitur. Beatus ergo Apostolus studiosus aemulator fuit in lege, volens Synagogam statuere, et Ecclesiam Dei destruere persequendo sanctos. Secundum illam justitiam quae in lege est. Si aliqua justitia modo in lege est, conversatus, subaudis vixi sine crimine et sine reprehensione, ut mihi visum est et aliis: quia circumcisus sum octavo die, et quadragesimo die per me legalia munera sunt oblata, et festivitates, et sabbata observavi, et caetera omnia quae lex praecipit.

Sed quae mihi fuerunt lucra, hoc est, quae putabam [Col. 0746B] quod mihi praestarent magnum quaestum et praemium haec omnia intellexi mihi futura ad damnum, si ea carnaliter observarem propter Christum, id est, postquam in Christum credidi vel propter fidem illius quam teneo, credo omnia illa ad damnum et dispendium esse illorum, qui ea observaverint, et propter hoc Evangelium Christi, secundum cujus doctrinam debemus vivere, quod supereminet atque transcendit sua dignitate et veritate omnem scripturam divinorum eloquiorum.

Verumtamen existimo omnia, subaudis legalia praecepta, detrimentum, id est damnum, esse suis auditoribus propter eminentem scientiam, id est propter Evangelium, propter quem, id est propter Christum vel propter fidem ejus, omnia quae lex praecipit carnaliter [Col. 0746C] observare, quasi damnum duxi, et pro nihilo deputo, ut Christum mihi lucrer, et acquiram, et inveniar in illo, id est in fide ejus perfectus, non habens meam justitiam quae ex lege est, sed illam quae est ex fide Jesu Christi. Justitia quae in lege erat, justitia hominis dicebatur, quia manibus operabatur, videlicet in circumcisione et oblatione munerum. Istam justitiam respuebat Apostolus, et nolebat eam amplius habere, sed potius desiderabat inveniri in justitia fidei et Evangelii, quae non est hominis justitia, sed Dei, quia spiritaliter in baptismate fit et in mente.

Quae ex Deo est justitia, subaudis dico, in fide ad cognoscendum illum, quia per fidem quae bonis operibus adornatur, cognoscitur Deus: Resurrectionis ejus virtutem, subaudis cognoscendam. Quae est virtus [Col. 0746D] resurrectionis? Ut sicut Christus mortuus et resurrexit, et jam non moritur, ita et nos moriamur in fonte baptismatis peccato, et resurgamus ad vitam, et semper in novitate vitae ambulemus. Et haec virtus per fidem cognoscitur, et per fidem ejus pervenitur ad societatem passionum christi, quia nisi fidem haberemus nequaquam passionem ejus imitaremur. Debemus autem imitari illam, ponendo animas nostras pro illo, si necessitas fuerit, vel etiam in nobisipsis debemus mortificare vitia et peccata. Configuratus sum morti ejus, id est imitator sum mortis ejus et passionis illius. Si quo modo, id est si aliquo modo occurram ad resurrectionem, subaudis electorum. Ista resurrectio non erit omnium resurgentium, [Col. 0747A] sed tantummodo electorum, quia licet omnes in momento resurgant justi et impii in die judicii, soli tantum justi occurrunt Domino, in aera deportati ab angelis, sicut alibi idem Apostolus ait: Rapiemur obviam Christo in aera (I Thess. IV). Impii vero manebunt in terra quousque percipient illam terribilem sententiam judicis: Ite, maledicti, in ignem aeternum (Matth. XXV). Quae est, id est, quae futura est ex mortuis in die judicii.

Non quod jam acceperim, id est non ideo talia dico de resurrectione quod jam perfectionem acceperim, quia non sum adhuc perfectus, aut etiam justificatus perfectus sim. Quantum ad sapientiam illam pertinet, quae mortalibus hominibus datur, beatus Apostolus sapientissimus omnium hominum erat, qui tunc [Col. 0747B] temporis in carne morabantur: quantum vero ad illam perfectionem pertinet quam recepturi sunt sancti post generalem resurrectionem, perfectissimus non erat, quia videmus nunc in aenigmate, tunc autem facie ad faciem (I Cor. XIII), quia videbimus Deum sicuti est (I Joan. III). Sequor autem, id est imitabor Christum, si quo modo comprehendam, subaudis perfectionem, in quo et comprehensus sum. Omnes electi praedestinati ad vitam aeternam in passione Domini sunt comprehensi, quia per illam sunt redempti non solum qui post resurrectionem ejus salvandi erant et purgandi per baptismum, sed etiam omnes justi qui praecesserunt ejus adventum. Sed dicit aliquis: Si ego comprehensus sum in passione ejus, id est redemptus, et baptismate purgatus, quare [Col. 0747C] non habeo modo in praesenti perfectionem fidei, sapientiae atque justitiae? Cui respondendum est, quia baptismi renovationem polluisti male vivendo, non poteris illam perfectionem obtinere, quousque iterum mundatus per poenitentiam venias ad illum qui te in baptismate mundavit.

Fratres, ego non arbitror me comprehendisse, subaudis perfectionem, quia in praesenti saeculo non possumus esse perfecti. Unum autem, subaudis verbum dicam, quae quidem retro sunt obliviscens. Quae sunt illa quae retro sunt? Omnia temporalia et transitoria, praedia, divitiae, et commoda praesentis vitae. Quae ideo dicuntur esse retro, quia cum ab hac vita transierimus per mortem carnis, omnia post nos relinquemus. Ad ea quae sunt priora extendens me. [Col. 0747D] Quae sunt priora? Praemia et gaudia patriae coelestis, quae nobis futura sunt et sine fide mansura. Aliter beatus Apostolus omnia bona quae in hoc saeculo habebat perfecta, ad comparationem aeternorum pro nihilo deputabat, et sic quotidie vivebat quasi semper insipiens, ideoque dixit: Obliviscor praeteritorum, desiderans semper ad alia tendere.

Ad destinatum persequor, id est ad promissum tendo, ad bravium, id est ad coronam supernae remunerationis in Christo Jesu, id est per Christum Jesum.

Quicunque ergo perfecti sumus, ad comparationem aliorum, hoc sentiamus, subaudis, quia non sumus perfecti. Quicunque sumus perfecti, id est, qui perfecti [Col. 0748A] arbitramur esse ad comparationem fidelium et minus intelligentium hoc sapiamus, quia non sumus perfecti ad illam comparationem quam percepturi sumus in die judicii. Et si quid aliter sentitis, vel sapitis de hoc quod diximus, et hoc non ex vobis, sed Deus illud manifestabit. Beatus Beda loquens quodam loco ex dictis Apostoli ait: Unusquisque in suo sensu abundet et si aliud quid sapitis, et hoc vobis Deus revelabit. Quid ergo: Si haereticus est debet in suo sensu abundare? Minime. Non de haeretico loquor, sed de Christiano. Unusquisque, inquit, fidelis in suo sensu abundet, id est, quod credit opere impleat studeatque abundare virtutibus: et si quid aliud sapit quod contra fidem fit, propter bona opera quae habet, revelabit illi Deus, ut illud corrigat, sicut fecit Cypriano Carthaginensi [Col. 0748B] episcopo, qui unam mersionem tantummodo dabat baptizandis, ignoranter hoc agens. Sed quia bonis operibus inserviebat, et quod intelligebat opere implebat, meruit revelationem percipere a Domino, ut trinam mersionem daret baptizandis.

Ad quod pervenimus, id est in fide ad quam perveni ego, docente Domino et vos me praedicante, in ea maneamus ambulantes de virtute in virtutem, ut idem sapiamus, subaudis de Christo, id est unam fidem habeamus, et permaneamus in regula, id est in rectitudine fidei.

Fratres, imitatores mei estote. Imitatio est cujusque rei quaedam cognitio: imitari est sequi, et est sensus: Si Christum non potestis imitari et sequi, saltem me imitamini discipulum ejus in fide, in opere, [Col. 0748C] in doctrina: ut sicut ego credo, operor, doceo, ita et vos credatis, operemini, doceatis. Et observate eos. Hoc verbum, quod est observare, varias habet significationes. Aliquando significat declinare et cavere, ut ibi, observate eos qui dissensiones et offendicula faciunt, id est declinate ab eis. Aliquando insidias moliri, ut ibi: Et ipsi observabant, id est insidias tendebant. Aliquando imitari, ut hic, observate, id est imitamini tales qui formam doctrinae nostrae habent, qui ita credunt, vivunt et docent, qui ita ambulant, id est qui ita vivunt sicut et ego, sicut habetis formam nostram, id est formam doctrinae nostrae.

Multi enim ambulant, id est non recte vivunt, sicut pseudoapostoli, quos saepe dicebam vobis, id est, quos saepe praedicabam vobis cavendos [Col. 0748D] esse, cum apud vos essem praesens. Nunc autem et flens dico. Imitanda est charitas Apostoli, qui etiam inimicos crucis Christi deflebat: sicut Samuel inimicum suum Saul; et sicut idem Apostolus Corinthios alibi, qui post fornicationem non egerunt poenitentiam. Inimicos crucis Christi flens dico, ut declinetis ab illis, quorum finis, id est mors praesentis vitae, interitus, est illis, id est perditio aeterna: quia ut ab hac vita transierint, tradentur poenis sempiternis. Inimicos crucis Christi appellat Judaeos et alios infideles, qui dicebant non posse hominem salvari per fidem Dominicae passionis sine circumcisione. Quorum Deus venter est, subaudis ab illis declinate. Quorum Deus venter est? Illorum qui ideo praedicant, [Col. 0749A] ut ventrem suum possint implere. Et gloria in confusione ipsorum, id est, in verecundo et pudendo membro genitali, quia gloriantur se circumcisos esse. Qui terrena sapiunt, id est, qui legem non spiritaliter, sed terrene intelligunt: vel qui carnalem circumcisionem in se et in aliis observare volunt.

Nostra autem conversatio in coelis est. Jungit se caeteris sanctis, qui terram corpore, coelum vero mente inhabitant. Unde, id est de coelis, etiam Salvatorem exspectamus, subaudis venturum ad judicium, qui reformabit, id est renovando formabit, corpus humilitatis nostrae. Corpus nostrum corpus humilitatis est, quod per mortem in pulverem et vermes humiliari potest. Istud corpus primum formavit in utero materno, sed iterum reformabit illud [Col. 0749B] per gloriam resurrectionis. Configuratum, id est assimilatum corpori claritatis suae, id est in gloria et immortalitate: quia illam claritatem habebunt corpora sanctorum post diem judicii, quam habuit corpus Christi clarificatum in monte, quia similes angelis erimus et poterat aliquis dicere: Quomodo poterit corpora nostra reformare, quae a vermibus erunt corrupta, et in pulverem redacta? Ad haec beatus Apostolus: Secundum illam, inquit, potestatem qua semetipsum tertia die resuscitavit, et qua sibi potuit omnia subjicere, corpora etiam nostra in die judicii reformabit ad claritatem suam. Operationem qua possit, id est, potest vel potuit, subjicere sibi omnia.



CAPUT IV.

[Col. 0749C] Itaque, fratres mei in fide, charissimi in dilectione, et desideratissimi opere vel affectu, gaudium meum, subaudis in praesenti.

Et corona mea, subaudis in futuro, quia vos Deo acquisivi, sic state, id est sic perseverate in fide, in opere, in doctrina, sicut a me audistis et vidistis.

Evodiam rogo et Syntychen deprecor, idipsum sapere in Domino, subaudis quod nos sapimus, ego aliique fideles, qui ita sapiunt et credunt perfecte sicut et ego. Sapientes et religiosae mulieres erant apud Philippenses quae praedicabant domi in suo sexu: parvulos etiam et parvulas docebant, non tamen in ecclesia, quia idem Apostolus hoc praecipit ut mulieres in Ecclesia taceant.

Et te, Germane compar. Germanus comes erat ipsius [Col. 0749D] in fide, in officio praedicationis, et tamen dives ideoque praecepit ut ipse qui abundabat opibus, vel etiam in praedicatione adjuvaret illas. Compar, comes in fide et officio. Adjuva illas, subaudis supra memoratas, quae mecum laboraverunt, subaudis docentes in suo sexu. Cum Clemente. Clemens philosophus fuit, sed postea discipulus apostolorum Petri et Pauli factus, praefuit Ecclesiae Romae praesul, et pro Christi nomine in mare est praecipitatus. Et caeteris adjutoribus meis. Ne Philippenses dure acciperent, quod illorum nomina in hac epistola non continerentur, ideo subjunxit: Et caeteris adjutoribus meis, quorum nomina sunt in libro vitae, et est sensus: O Philippenses, nolite graviter ferre quod omnes vos [Col. 0750A] in Epistola mea non nominavi, quoniam etsi in mea Epistola non estis scripti, in libro tamen vitae continemini, quia mei adjutores estis. Iste est liber vitae de quo Dominus dicit: Gaudete quod nomina vestra scripta sunt in coelis (Luc. X), id est in libro vitae, id est in memoria omnipotentis Dei.

Gaudete in Domino semper. Vos qui non gaudetis in temporalibus rebus, negotiis terrenis, caducis, et transitoriis, gaudete in Domino, in fide, in ore, in opere: mente, et corpore.

Modestia, id est mansuetudo et humilitas, vestra nota sit omnibus hominibus, fidelibus et infidelibus, haereticis falsisque fratribus. Fidelibus nota sit, ut vestro exemplo coroborentur in omni bonitate, imitatores vestri facti, ut vos mercedem recipiatis. Infidelibus [Col. 0750B] nota sit, ut videntes vestram religionem et bonam conversationem, non possint infamare vestram fidem et nomen Domini salvatoris, sed potius vestro exemplo revocentur ab errore. Dominus, prope est omnibus videlicet qui recte credunt, juste vivunt, bene docent et cor immaculatum habent: vel prope est, ut vos ab hac vita abstrahat per mortem carnis: vel prope est, ut ad judicium veniat.

Nihil solliciti sitis de mundanis terrenisque rebus. Sollicitudo est superflua cura. Sed justi non debent superfluam curam habere de rebus transitoriis, sed in Domino omnem spem ponere, juxta quod Psalmista ait: Jacta super Dominum curam tuam, et ipse te enutriet (Psal. LIV): Sed in omni oratione et obsecratione cum gratiarum actione. Oratio est pro praeteritis [Col. 0750C] excessibus et delictis, obsecratio pro adipiscendis futuris, gratiarum actio pro collatis beneficiis. Ideo debemus omnipotenti Deo gratias referre pro beneficiis collatis, ut cum de perceptis muneribus non inveniamur ingrati, de percipiendis non judicemur indigni. Petitiones vestrae innotescant apud Deum. Nolite, inquit, superfluam curam assumere pro temporalibus rebus, sed petitiones vestrae innotescant apud Deum, id est notae fiant Deo per ministerium angelorum. Si ergo omnipotens Deus omnia non solum praeterita et praesentia, sed etiam futura cognoscit, et non solum opera, sed etiam cogitationes discernit, et totus ubique est, quid necesse est ut per ministerium angelorum renuntientur ei quae agimus? Non ergo ideo illi nuntiant, quod illum aliquid lateat, [Col. 0750D] juxta quod Salomon ait: Tu solus nosti corda filiorum hominum, sed ut officium et ministerium suum adimpleant, quia nuntii sunt.

Et pax Dei quae exsuperat omnem sensum. Exsuperat, id est transcendit omnem sensum et angelorum et hominum, non tamen Dei. De qua pace loquitur? Qua reconciliati sumus Deo per passionem Filii ejus. Ante adventum siquidem Domini longe eramus a Deo, et discordes eramus tam Deo quam angelis, sed per passionem Filii Dei reconciliati sumus Deo. Ista reconciliatio necesse est ut semper nos custodiat. Exsuperat autem omnem sensum praeter sensum Domini, quia nemo angelorum, nemo hominum potest penetrare mysterium passionis Filii Dei [Col. 0751A] et nostrae reconciliationis, et quanta fuerit charitas in illo: quia cum Deus esset, pro vobis homo fieri dignatus est. Custodiat corda vestra et intelligentias vestras. Cor et intellectus pro uno est accipiendum. In Christo Jesu, id est per Jesum Christum, vel in fide Jesu Christi.

De caetero, fratres, praeter illa superius memorata, quaecunque sunt vera, quaecunque pudica, quaecunque justa, quaecunque sancta, quaecunque amabilia, id est omnia quae in Evangelio habentur cogitate, et cogitando opere implete, quia illa sunt vera. Omnia vera sunt pudica et casta, quia ab omni mendacio sunt, inviolata et incorrupta. Illa sunt justa et sancta, quae sanctitatem et justitiam docent. Quaecunque sunt bonae famae, id est, quae bonam famam nos [Col. 0751B] faciunt habere, omnia ista cogitate et perficite. Siqua virtus, subaudis fidei, operationis, doctrinae, et unde laudari Deus potest, illa Deo applicate, non vestris meritis.

Quae audistis, subaudis per litteras nostras, vel a meipso, et vidistis, in opere, haec agite: et Deus pacis erit vobiscum, hoc est, Deus qui est pater pacis, id est, Domini nostri Jesu Christi qui est pax nostra, qui fecit utraque unum.

Gavisus sum autem in Domino vehementer, quoniam tandem aliquando, etc. In principio praedicationis Apostoli, quando Philippenses crediderunt, maximam humanitatem praebuerunt ei, ministrantes ei laeto animo quae necessaria erant; sed cum coepissent persecutionem pati a suis civibus infidelibus, et [Col. 0751C] tribulari a persecutoribus, cessaverunt a ministratione: neque enim poterant in seditione ac persecutione positi, officium charitatis ita implere, sicut tempore pacis. Cum vero reddita esset illis tranquillitas Domino suffragante, reversi sunt ad pristinam conversationem, coeperuntque ministrare Apostolo aliisque sanctis quae necessaria erant. Quapropter congaudet Apostolus illorum bonitati, et dicit: Gavisus sum valde, quoniam tandem, id est ad ultimum, aut vix aliquando refloruistis, id est florem virtutum, protulistis, reversi ad priorem conversationem et consuetudinem. Floruistis, id est florem bonae operationis protulistis, id est affectum dilectionis erga me exhibere coepistis, sicut ante exhibebatis. Occupati autem eratis, subaudis in persecutione [Col. 0751D] civium. Excusat eos modo, dicens: Indulgeo vobis si ad tempus illud omisistis, quia detenti eratis in persecutione inimicorum.

Non quasi propter penuriam, id est indigentiam, hoc dico; ego enim didici in quibus sum, sufficiens esse, id est, ego scio in quibus possum sufficientiam habere, quia scio indigentiam patienter ferre, et abundantiam cum temperantia disponere. Multi sunt qui positi in paupertate, nesciunt eam patienter ferre: et sunt multi qui positi in abundantia, nesciunt temperantiam habere, sed comedunt et bibunt ultra modum, et utuntur his quibus abundant intemperate: quorum numero erat Apostolus alienus.

Scio et humiliari, id est scio penuriam patienter [Col. 0752A] sustinere: scio et abundare, id est in abundantia temperans esse, ne corrumpar ab ea. In omnibus institutus sum, et satiari, id est abundare, et esurire, id est penuriam pati.

Omnia possum in eo qui me confortat. Ne videretur sibimetipsi tribuere hoc quasi suis viribus potuisset in penuria patiens esse, et in abundantia temperans, ait: Omnia autem ista in eo possum implere qui me confortat, id est in Christo, qui mihi possibilitatem tribuit.

Verumtamen bene fecistis, communicantes tribulationi meae, id est, quamvis ego nullo indigeam, bene fecistis vos, charitatis officium in me adimplentes, compatiendo passionibus meis, et mittendo mihi quae erant necessaria.

[Col. 0752B] Scitis autem, etc., usque, profectus sum a Macedonia. Macedonia provincia est Graecorum, dicta a Macedone, et Thessalonica civitas est a Thessalo rege dicta. In hoc ergo quod laudat Philippenses, qui ei necessaria miserunt, vituperabat alios qui ei nullum obsequium praebuerunt. In ratione dati et accepti. Quidquid accipitur vel datur ratio inde potest esse. Ratio dati est quia scit dator quod dat, aut quantum dat, aut cui dat, utrum aurum, an vestimentum det, libram auri, aut equum. Ratio accepti est, quia scit ille qui accipit metallum aliquid aut vestimentum, quantum accipit, et a quo accipit; et est sensus: Ex omnibus de quibus potest esse ratio dati et accepti, non ministraverunt mihi, quia ipsi nihil dederunt, et ego nihil accepi

[Col. 0752C] Non quaero datum, subaudis tantummodo, sed requiro fructum, id est benevolentiam et benignitatem animi, abundantem in oratione vestra, id est ad utilitatem vestram. Quidam codices habent: Abundantem in oratione vestra. Oratio Apostoli, oratio Philippensium erat, quia pro illis orabat. Et quando quilibet orat pro aliquo, si vita illius munda fuerit, pro quo oratur, sublevat orationem deprecantis, ut a Deo exaudiatur, sicut e contra vita mala ejus pro quo oratur impedit orationem illius qui pro ipso orat. Unde dicit Dominus Jeremiae: Noli orare pro populo hoc, quia non exaudiam te (Jer. VII). Ergo beati Pauli oratio quam pro illis fundebat, bona vita illorum sublevabatur. Unde dicit: Non requiro tantummodo datum, sed requiro benevolentiam et benignitatem [Col. 0752D] abundantem in oratione vestra, id est ut vestra voluntate sublevet oratio, quam pro vobis fundo.

Habeo autem omnia, et abundo. Ille omnia habet qui nullo indiget, qui praeter necessaria nihil requirit. Repletus sum, inquit, subaudis omni abundantia, acceptis ab Epaphrodito, subaudis muneribus, quae, subaudis munera, misistis mihi. Miserant illi Philippenses aut aurum, aut argentum, aut vestimenta, per Epaphroditum, in quibus ille multum laetatus et gratulatus est, non tam pro sua quam pro aliorum necessitate. In odorem suavitatis. Odor suavitatis est apud Deum, intentio bona et voluntas promptissima offerentis, de qua legimus in Genesi, quia odoratus est odorem suavitatis Dominus, [Col. 0753A] quando Noe obtulit sacrificium Deo, egressus de arca. Non enim est putandum quod Dominus omnipotens sacrificio victimarum et fumo carnium atque nidore pinguedinis delectetur, sed intentione bona et voluntate promptissima offerentis. Si enim fumo et nidore carnium delectaretur, nequaquam diceret per prophetam: Sacrificia vestra odivit anima mea.

Deus autem meus impleat omne desiderium vestrum. Tale desiderium habebant Philippenses, ut socii et comparticipes merentur fieri beati Apostoli, et est sensus: Concedat, praestetque Deus meus, ut sicut participes estis passionis meae et condoletis tribulationibus meis, ita sitis participes praemiorum meorum, et congaudeatis laetitiae meae. Et qualiter fiet [Col. 0753B] istud? Secundum divitias suas in gloria aeterna. Quae sunt illae divitiae? Quas oculus non vidit, nec auris audivit, nec in cor hominis ascenderunt, id est, gaudia aeterna et praemia sine fine mansura. Et hoc in Christo Jesu, hoc est, per Christum Jesum.

Deo autem et Patri nostro, id est sanctae Trinitati quae unus Deus est, maneat honor in saecula saeculorum, id est per omnia futura saecula.

[Col. 0754A] Salutate omnem sanctum, id est omnem sanctificatum in baptismate, vel qui sine crimine, et sine graviori peccato florent. Maxime autem qui de Caesaris domo sunt. Quare addidit: Maxime autem illos qui de Caesaris domo sunt? ut illos Philippenses acueret et instigaret ad fidem servandam, et bonis operibus laborandum, quasi diceret: O Philippenses, attendite: si illi qui apparitores sunt imperatoris, et ei semper assistere debent in palatio illius, veniunt ad fidem pro nihilo deputantes iram imperatoris, et viriliter in fide et doctrina laborant, quanto magis vos debetis ferventi animo fidem servare, bonis operibus insistere, qui longe ab aula regali remoti estis, neque terremini jussu malignorum principum. Nam manente Apostolo in carcere in [Col. 0754B] domo imperatoris, multi ex domo Caesaris veniebant ad eum: et docti ab illo, baptizabantur in tantum ut (jam diximus) domum persecutoris facerent Ecclesiam Redemptoris.

Gretia Domini, id est fides vel salus, et redemptio atque remissio peccatorum maneat cum spiritu vestro, id est in corde vestro et mente: quia si manserit in mente, manebit et in corde, etc.



IN EPISTOLAM AD COLOSSENSES.
[Col. 0753]


CAPUT PRIMUM.
[Col. 0753B]

[Col. 0753C] Mysterium quod absconditum fuit a saeculis et generationibus. Mysterium incarnationis passionisque Filii Dei et redemptionis generis humani absconditum fuit ab initio mundi sapientibus hujus saeculi, patriarchis autem et prophetis aliisque quamplurimis justis patefactum est.

Quod est Christus, in vobis spes gloriae. Christus est spes gloriae electorum, quia quicunque firmiter in eum credunt, sperant se accepturos vitam aeternam, et gloriam quam ipse promisit.

Corripientes omnem hominem. Omnem hominem debemus hic intelligere Judaeum et gentilem, dominum et servum, ditem et pauperem, omnemque sexum et conditionem, quibus praeceptum est apostolis praedicare. Sed quod dicit: Corripientes omnem hominem, [Col. 0753D] pertinet ad ingratos et superbos; et quod dicit, docentes, pertinet ad humiles et subjectos. In omni sapientia. Id est in fide sanctae Trinitatis, in qua est omnis sapientia. Perfectum in Christo Jesu. Hoc est in fide Jesu Christi, secundum quod in praesenti saeculo potest quilibet electus perfectus esse. In praesenti etenim saeculo nemo potest esse perfectus ad comparationem aeternae perfectionis. Unde idem Apostolus alibi: Quotquot perfecti sumus, hoc sapimus (Philipp. III), quia subaudis non sumus perfecti. Quod enim nunc videmus in aenigmate et tenemus in spe, tunc possidebimus in re, quoniam videbimus eum sicuti est (I Joan. III).

In quo et laboro, certando. Duo dicit laborem et certamen, ex quibus unum refertur ad praedicationem, [Col. 0754B] alterum ad conflictum hostium. Laboro, inquit, [Col. 0754C] ad praedicationem, certando contra hostes Christi, et hoc non meis viribus, neque mea virtute, sed secundum quod ipse mihi opem tribuit.



CAPUT II

Volo enim vos scire, o Colossenses, qualem sollicitudinem habeam pro vobis. Sollicitudo est maxima cura. Beatus ergo Apostolus eamdem sollicitudinem et studium gerebat de illis qui docebantur ab ejus discipulis, et ad quos ipse mittebat epistolas, licet ipse eos corpore non vidisset, quam habebat ex his quos proprio ore docebat. Ideo autem talia loquebatur blandiendo, ut illorum animos mulceret, et Epistolam ejus reciperent. Et pro his qui sunt Laodiciae. Laodicia est civitas Graeciae. Instructi. Id est [Col. 0754D] firmati et docti. In charitate. Id est in dilectione Dei et proximi, in agnitionem mysterii Dei, id est in cognitione sanctae Trinitatis, et fide Domini salvatoris, credentes eum pro salute nostra venisse in carnem.

In quo sunt omnes thesauri sapientiae et scientiae. Sapientia refertur ad humanam rem, scientia ad divinam: et in Christo Jesu est sapientia, qualiter temporalia et humana dispenset, et quomodo divina ordinet. Vel sapientiam in humanis, et in divinis scientiam abscondit quia non omnibus patent. Ante Domini adventum, nomen Domini Patris incognitum fuit cunctis retro generationibus, non illud nomen quod Deus, sed quod Pater vocatur, sicut ipse Filius ait: Pater, manifestavi nomen tuum (Joan. XVII).

Hoc autem dico, subaudis ut sitis firmati in charitate, [Col. 0755A] ut nemo vos decipiat in subtilitate, id est in tenuitate sermonum, et in calliditate, vel in syllogismis. Quidam codices habent in sublimitate, quod idipsum est in altitudine.

Nam etsi corpore absens sum, sed spiritu vobiscum sum, gaudens de fide vestra et videns ordinem vestrum, id est, revelante Spiritu sancto qui in me est, cognosco omnia quae circa vos aguntur in fide, bonisque operibus, quasi praesens sim in corpore. Dicit namque beatus Hieronymus quodam loco, tantam ei gratiam datam esse ut cuncta cognosceret, quae circa illos agebatur, quos vel ipse vel discipuli ejus docuerunt. Et firmamentum ejus. Firmamentum fidei Christi appellat firmam perfectamque fidem, quae operibus bonis ordinatur.

[Col. 0755B] Sicut ergo accepistis, id est acceptum habuistis, in ipso, id est in fide ipsius, ambulate radicati. Quod dicit radicati, id est aedificati in Christo, et confirmati in fide illius, unum et hoc est, ut fidem quam habetis bonis operibus exornetis. Sicut et didicistis, subaudis a discipulis nostris, abundantes, hoc est in fide illius, in gratiarum actione, id est semper reddentes illi gratiarum actionem ex omnibus quae habetis.

Videte ne quis vos decipiat per philosophiam, id est humanam sapientiam et inanem fallaciam, per quam falluntur homines. Praevidebat Apostolus qui erant philosophi gentium, insuper et Judaeorum, qui volebant Colossenses per sublimitatem humanae sapientiae a fide separare. Dicebant enim quia sicut [Col. 0755C] nihil est corporeum quod possit gignere per se aliquod corpus sine commistione corporalis rei quae est femina, ita femina non potest gignere sine commistione viri. Et hoc dicebant, attendentes ad naturam elementorum, non ad potentiam divinitatis, quae naturam elementorum potest mutare. Naturam autem dixi, id est ordinem. Nam natura est, ut omnis creatura Creatori suo obtemperet. Sic etiam dicebant quia si beata Maria virgo concepit, et virgo peperit, tamen post partum virgo non fuit. Ideoque illos alloquitur, ne ab his deciperentur. Quia in ipso, id est in Christo, inhabitat omnis plenitudo divinitatis corporaliter. Non ideo dicit corporaliter, quod ipsa divinitas sit corpus, licet quaedam substantia sit viva, sed corporaliter posuit pro eo quod est veraciter, [Col. 0755D] substantialiter, pleniter. Aliter enim habitat in singulis electorum, aliter in Christo, quia illis datur spiritus ad mensuram, in illo autem pleniter. Habitavit enim in Salomone per sapientiam, in Daniele per castitatem, in prophetis per sanctitatem, in Moyse per mansuetudinem, in Christo vero per omnem virtutem et innocentiam. Aliter: Corporaliter, id est sicut in templo suo, quia habitatio totius divinitatis corpus Christi fuit. Plus enim habitavit in illo, quam in templo Judaeorum.

Et estis in illo, id est Christo, repleti vel per illum estis repleti fide, qui est caput, id est principium et initium: quia ipse tenet principatum super omnia coelestia et terrestria. Omnis principatus et potestatis. [Col. 0756A] Potestates autem sunt per quas sancti ejiciunt daemones de obsessis corporibus principatus qui principantur aliis ordinibus.

In quo, id est in Christo, circumcisi estis, id est mundati ab omnibus peccatis in baptismate Christi, non circumcisione manufacta qua ipse circumcisus est octava die secundum morem Judaeorum. Illa petra fiebat, et ista mundatio per Christum, qui est petra.

Consepulti ei, id est sepulti simul in baptismate ei in quo, id est in Christo, et resurrexistis a peccato et vitiis per fidem. Quomodo sumus consepulti ei? Verbi gratia: Mortuus est in cruce Christus, positus est in sepulcrum, de sepulcro vivus surrexit, et jam non moritur. Similiter et nos quando interrogante [Col. 0756B] sacerdote juxta fontem stantes, arbrenuntiamus diabolo et omnibus pompis ejus, quasi tunc morimur, cum vero in fontem descendimus, quasi tunc.in sepulcro sepelimur: et cum de fonte eximus mundati, tunc quasi resurgimus. Sed cavendum est, ut sicut Christus jam non moritur ita et nos non moriamur in peccato. Per fidem operationis Dei. Virtus Divinitatis quae tertia die Christum resuscitavit, ipsa operatur in nobis fidem.

Et vos cum essetis mortui in delictis, et praeputio carnis vestrae. Delicta et praeputium pro uno, id est pro carnalibus peccatis, vel delicta ad transgressionem post peccata pacta donans, id est indulgens.

Delens quod adversus nos erat chirographum decreti quod erat contrarium nobis. Chirographum dicitur [Col. 0756C] manuscriptio. Nam manus, scriptura. Decretum autem vocat legem et statutum quod Deus praecepit Adae, dicens: Ex omni ligno paradisi comede, etc. Usque morte morieris (Gen. II). Peccatum ergo quod primus parens noster commisit, in quo omnes peccavimus, mortalesque effecti sumus, appellat modo chirographum decreti, quia in memoria omnipotentis Dei mansit scriptum, usque dum Filius Dei veniret qui illud daret: Unde dicitur a Deo in psalmis in cantico Moysi: Nonne haec condita sunt apud me et signata in thesauris meis (Deut. XXXII)? Per manum enim intelligitur operatio, et quando extendit manum, ut contingeret lignum vetitum, quasi tunc scripsit chirographum decreti, id est manuscriptionem quod tunc ageret contra Dei decretum: [Col. 0756D] Quod chirographum contra nos erat, quia omnes trahebat ad mortem et nemo poterat justificari quoadusque per Dominum deletum est. Quomodo ergo delevit illud? Innocenter et sine peccato vivendo in mundo, vel, innocenter in cruce moriens pro peccatoribus. Ipsumque, subaudis chirographum vel peccatum, tulit de medio, affigens illud cruci, quia sicut diximus, tunc crucifixit illud, id est occidit in semetipso, quando sine peccato vixit, vel quando innocens pro peccatoribus mortuus est. Alia translatio habet: Exspolians se carne moriendo in cruce, et exemplavit, id est exemplum dedit innocenter vivendo, triumphans de principatibus ac potestatibus tenebrarum. Et ipsum tulit de medio, subaudis nostrorum, [Col. 0757A] quia factus mediator noster abstulit peccata nostra quae quasi in medio erant quando nos separabant a Deo.

Exspolians principatus, id est daemoniacas potestates exspoliavit animabus hominum mortuorum, et potestatem de hoc mundo auferendo, et potestates traduxit, id est superavit cum fiducia, palam triumphans illos in semetipso, quia per se vixit innocenter, et palam est crucifixus. Triumphans, devincens, superans in semetipso iisdem modis quibus diximus.

Nemo ergo vos judicet, id est nullius judicium attendatis in hac parte: ut abstineatis ab his quae Deus mandavit. Nam non quod intrat in os, coinquinat hominem (Matth. XV). In cibo aut in potu, aut in parte diei festi, dicentes alios dies festos esse. Dies [Col. 0757B] ducunt et sabbata observant quiescendo a vitiis, et transeundo de vitiis ad virtutes.

Quae sunt umbra futurorum, subaudis omnia superius dicta de cibo et potu, quae in lege habentur, umbrae sunt aliarum rerum quae in Christo et in Ecclesia completa sunt, et complentur. Corpus autem Christi, id est veritas et corpus illarum rerum vel umbrarum, Christus est et Ecclesia. Erant enim Judaei qui voluerunt simul observare legem et Evangelium, et ipsi suadebant Colossensibus similia agere, hoc est, in circumcisione, in celebratione festivitatum legalium. Dicebant enim: Estis baptizati, debetis circumcidi, communicastis jam corpori et sanguini Domini, debetis sacrificia legalia offerre, comedere debetis quae lex praecipit, et abstinere ab his [Col. 0757C] quae prohibet: et si ceciderit mus in puteum, non debetis bibere. Sed ut ab illis non seducerentur, scribebat Apostolus eis talia, quia in Domini adventu omnia mundata sunt, et cessavit lex in mysteriis.

Nemo vos seducat, vel separet a fide, volens, subaudis vos, in humilitate, subaudis sensus decipere. Humilis dicitur humi acclivus. Volens vos decipere in humilitate, id est humili sensu et humili doctrina quae utilitatem non habet, sicut est in differentia ciborum et de observatione. Et religione angelorum, id est in cultura angelorum. Erant philosophi gentium et aliqui Judaeorum qui dicebant: Sicut sunt quatuor elementa, ita sunt quatuor angeli, qui praesunt singulis elementis. Hi ergo dicebant ad illos qui crediderant volentes apparere religiosi: quia ex quatuor [Col. 0757D] elementis constatis, debetis angelis illis qui praesunt elementis aliquam culturam et sacrificia offerre. Sed quia nihil erat, quod dicebant, subjunxit Apostolus: Quae non vidit, subaudis docens, ambulans, frustra, inflatus sensu carnis suae, id est, de suo errore et mendacio ambulans inflatus. Ex hoc enim quod videbatur aliquid scire, superbiebat in mente, praeferens humilitatem in vultu. Vel, sicut alia editio habet, quae non vidit inculcans, id est replicans frustra. Licet enim illam religionem falsam vidissent a quibusdam celebrari, tamen ipsos angelos non viderunt, neque ea quae docebant.

Et non tenens caput, id est non adhaerens capiti, id est Christo, qui est caput omnium sanctorum. Ex [Col. 0758A] quo totum corpus subministratur, id est multitudo sanctorum angelorum et multitudo hominum augmentatur. Et construitur per nexus, id est copulationes et connexiones et conjunctiones, crescitque sive augetur in augmentum Dei. Sicut ergo corpus construitur ex multis membris multisque compagibus, ita ex multis gentibus, multisque provinciis ac multis generibus hominum augmentatur et crescit, quando quotidie numerus fidelium crescit.

Si mortui estis cum Christo, subaudis tempore baptismatis, ab elementis hujus mundi, id est erroribus pompisque, quid adhuc tanquam viventes in mundo, subaudis id mundo, decernitis, id est cur discretionem facitis inter cibos. Aliter: Si mortui estis ab elementis hujus mundi: elementa mundi sunt omnia [Col. 0758B] corporalia et visibilia et transitoria. Quando vero gentiles Deum ignoraverunt, elementis mundi servierunt quia illis serviebant et ea adorabant. Venientes autem ad fidem mortui sunt elementis hujus mundi, id est erroribus et superstitionibus, sive variis et vanis culturis, abrenuntiantes diabolo et omnibus pompis ejus atque erroribus ejus. Possumus autem et per elementa mundi intelligere legem quae praecipiebat discretionem facere inter pecus et pecus, et inter cibos et cibos. Sed postquam Dominus dixit: Non quod intrat in os, coinquinat hominem (Matth. XV), statim omnis illa discretio cessavit. Unde dicit Apostolus tam Judaeis quam gentibus: Si mortui estis cum Christo ab elementis, id est erroribus atque pompis et vanis religionibus tempore [Col. 0758C] baptismatis, quid adhuc discretionem facitis ciborum, cum Deus omnia munda esse dixerit?

Ne tetigeritis, neque gustaveritis, neque contrectaveritis. Haec vox illorum est qui dicebant: Ne tetigeritis, ne contrectaveritis mortuum, neque scabellum ubi sedit mulier menstruata, quia immundi eritis, neque gustaveritis carnem suillam neque leporinam, quia immunda est, et caetera talia.

Quae omnia, subaudis quae lex concedit seu prohibet, sunt in interitum ipso usu, id est ipsa consuetudine edendi in interitum sui vadunt, quia in stercus rediguntur omnia statim ut comesta fuerint. Quae sunt quidem rationem habentia sapientiae, subaudis mundanae, secundum praecepta et doctrinas hominum, id est secundum traditionem Scribarum et Pharisaeorum, [Col. 0758D] et secundum illos qui causa infirmitatis nolunt ea comedere, dicentes: Nolo comedere carnem suillam quia melancholicus sum, neque anguillam. Sed ista sapientia non secundum Deum, quia non pertinet ad religionem in superstitione et humilitate, subaudis quae est etiam in superstitione, id est vana religione et superfluo timore: hoc est enim superstitio, subaudis humilis sensus. Superfluus timor est vana religio atque humilis sensus, ea nolle comedere, et dicere immunda, quae Deus sanctificavit: nisi causa abstinentiae aliquis se ab his observet, sicut et a vino. Quae sunt etiam non ad parcendum corpori, id est non ad conservandam sanitatem corporis: quia dum non vult comedere quae habet [Col. 0759A] et appetit quod non habet, dicens: Noli comedere hoc, quia immundum est, sed si haberem carnem arietinam, illam comederem, infirmatur et debilitatur qui talibus escis sustentatur. Quae sunt etiam, non in honore aliquo, sed ad saturitatem carnis, id est nullum majorem honorem praestat aries corpori quam lepus praestaret, si eum comederet, tantummodo ut venter repleatur.



CAPUT III.

Fratres si consurrexistis cum Christo, id est de morte ad vitam tempore baptismatis, quae sursum sunt sapite, id est gaudia patriae coelestis. Christus est sursum habitans in plenitudine paternae majestatis, et ubi est, illuc debemus anhelare: et quae sursum [Col. 0759B] sunt sapere, id est perpendere et intelligere, et in his animum ponere, non in his quae supra terram sunt transitoria.

Mortui enim estis. Mortui estis peccato tempore baptismatis, sicut paulo supra diximus, et vita vestra, id est beatitudo, abscondita est cum Christo in Deo. Vita enim vestra et beatitudo Christus est, sicut ipse dixit: Haec est vita aeterna, ut cognoscant te, et quem misisti Jesum Christum (Joan. XVII). Ideo ubi ille est, ibi est vita et beatitudo nostra abscondita, non ut nobis denegetur vel occultetur, sed ut potius conservetur nobis ad salutem.

Cum Christus apparuerit vita vestra, subaudis in judicio gloriosus et fulgidus, tunc et vos apparebitis cum ipso in gloria, gloriosi et fulgidi, sicut ipse promisit.

[Col. 0759C] Mortificate ergo membra vestra, id est malos usus membrorum. In Epistola ad Corinthios multitudinem peccatorum appellat Apostolus, corpus, dicens ita ut destruatur corpus peccati (Rom. VI). Sicut enim multa membra faciunt unum corpus, ita multa peccata faciunt unum corpus, id est unam summam; et est sensus: Mortificate membra, id est malos usus membrorum, et malam consuetudinem peccandi per efficientem, id quod efficitur, ostendens. Neque praecipit ut mortificemus gladio materiali corpus nostrum et membra nostra, sed peccata. Tunc enim mortificamus membra nostra, cum desistimus peccare: et quot peccata in nobis mortificamus, quasi tot membra occidimus, quae sunt super terram, id est quandiu estis in mundo. [Col. 0759D] Fornicationem. Fornicarii sunt cum puellis liberis, aut cum jumento, aut aliquid tale. Adulterare vero est, alterius torum violare, id est cum alterius uxore, aut cum Deo sacrata, quae Dei uxor est. Libidinem. Omnis incontinentia libido appellatur. Concupiscentiam malam. Ideo dicit concupiscentiam malam, quia est et concupiscentia bona de qua dicitur: Fili, concupisce sapientiam, serva mandatum; et: Cupio dissolvi, et esse cum Christo. Concupiscentia mala est, appetere mala. Et avaritiam quae est simulacrorum servitus. Quomodo est simulacrorum servitus, avaritia? Ideo, quia sicut ille servit diabolo, qui omnipotentis Dei culturam et religionem, quae illi soli convenit, et singulare nomen ut Deus vocetur, quantum in se est, illi [Col. 0760A] aufert, et daemonibus impendit, ita et ille servit diabolo, qui bona omnipotentis Dei communia, quae omnibus hominibus communiter data sunt, in proprios usurpat usus. Recte etiam avaritia idololatriae comparatur, quia dum metallis, auri et argenti, de quibus simulacra fiunt, homines immoderate serviunt, aurum pro Deo venerantur (Exod. XX): quia servi sunt divitiarum. Vel tertio modo avaritiam idololatriae comparavit, ut nihil scelestius demonstraret. Radix enim malorum est avaritia, ideoque monet illam omni ratione fugiendam.

Propter quae facinora, id est superius dicta, venit ira Dei super filios qui perierunt in diluvio et in Sodoma aliisque civitatibus, et super filios incredulitatis, id est super illa sexcenta millia quae in deserto mortua [Col. 0760B] sunt, incredulitatem cordis habentes, in quibus, subaudis peccatis, et vos ambulastis aliquando cum viveretis, peccato ante fidem, et essetis mortui Deo, sed nunc jam non ambulatis:

Nunc autem deponite et vos omnia, subaudis superius dicta, vel ea quae sequuntur: iram, quia ira viri, justitiam Dei non operatur; indignationem, id est nolite indignari minoribus, si reprehendimini ab illis. Malitiam. Malitia est mala voluntas. Blasphemiam, id est derisionem in Deum et proximum; turpem sermonem, id est otiosum verbum vel joculare de ore vestro, subaudis deponite.

Nolite mentiri invicem: Omne mendacium a diabolo est: quia ipse mendax est, et pater ejus, ideoque filii veritatis veritatem debent loqui cum proximis, [Col. 0760C] exspoliantes vos veterem hominem. Veterem hominem appellat hic Veteris hominis conversationem et vitam. Quae est conversatio veteris hominis? infidelitas, inobedientia, concupiscentia mala, rapina, adulterium, homicidium, et caetera talia. Quousque ergo renovetur in baptismate regenerationis: semper in vetustate erit, quia originalibus peccatis et actualibus tenetur obnoxius. Sed debet baptizari et induere novum hominem, id est novam mentem, et novam novi hominis conversationem. Quae est conversatio novi hominis? Virtutes sectari, et omnia bona in se habere. Et ne putaremus quod hominem exteriorem praeciperet renovari ad alicujus rei similitudinem, subjunxit: Eum hominem, inquit, praecipio renovari, qui renovatur in agnitionem Dei secundum [Col. 0760D] imaginem ejus qui creavit eum, id est hominem interiorem: anima et mens quae ad imaginem Dei facta est, sancta, justa et rationabilis et immortalitas. Homo autem exterior, id est corpus, non est ad imaginem Dei factus, quia Deus spiritus est. Duae autem sunt renovationes, una momentanea, quae fit in baptismate, altera quae fit quotidie, quando pro studium legendi Scripturas sacras ea studet intelligere de Deo, quae antea ignorabat, ex quo quotidie mens renovatur. Potest fieri etiam tertia renovatio post lapsum per poenitentiam, in agnitionem, id est ad cognitionem, secundum imaginem ejus qui creavit eum, quia homo ad imaginem Dei factus est.

[Col. 0761A] Ubi non est gentilis et Judaeus. Ubi, id est in mente hominis ubi est imago Dei, non praejudicatur apud Deum sexus vel conditio, aut genus, aut provincia, id est nulla distantia est hominum apud Deum, quia in anima non est sexus, nisi tantummodo sola bona conversatio cum fide recta requiritur; barbarus et Scytha. Plus est nobis Scytha alienus quam barbarus. Barbarus siquidem nobis potest esse quilibet cujus linguam ignoramus: Scytha autem dicitur a Scythia provincia, quae est remota ad septentrionem, fulgoribus rigens, moribus barbara, sed omnia et in omnibus Christus. Ideo non est ulla differentia, quia omnia, subaudis genera hominum fidelium, Christum habent caput, et in omnibus illis est Christus.

[Col. 0761B] Sancti dilecti unum est. Viscera misericordiae, id est misericordem voluntatem. Viscera dicuntur filii. Viscus etiam significat singulariter promptissimam et bonam voluntatem; benignitatem, id est magnam et bonam voluntatem; modestiam, id est mansuetudinem; patientiam, subaudis in tolerandis adversis.

Supportantes invicem. Supportare nos praecipit Apostolus invicem secundum illud: Alter alterius onera portate. Verbi gratia: Ille qui continens est, et est sine uxore et filiis, et abundat divitiis bonisque temporalibus, debet illum qui incontinens est et habet uxorem et filios, sustentare si necessitas fuerit. Sic de caeteris necessitatibus intelligendum imitando cervos, qui transeuntes per aliquod fretum ad insulam, aut ultra fluvium, sustentantur et supportantur [Col. 0761C] ad invicem, mentum ponens sequens super clunes prioris, et lassato qui prior incedebat, dat locum ut transeat, et ipse ponat iterum mentum super clunes ultimi; et donantes, id est indulgentes, si quis adversus aliquem habet quaerelam, id est veram causationem. Verbi gratia: Abstulit mihi aliquis equum meum, dum recordabor quod Dominus dixit: Si quis abstulerit quae tua sunt, ne repetas, debeo ei dimittere, sic de omni re et commisso. Sicut Dominus donavit vobis, ita et vos. Sicut Christus qui cum non haberet quod ei dimitteretur, dimisit nobis omnia peccata in baptismate, ita et nos dimittamus proximo in nos peccanti, qui habemus quod nobis dimittatur et a Deo et a proximo.

Super omnia autem haec superius dicta, charitatem [Col. 0761D] habete, quod est vinculum perfectionis. Vinculum enim perfectionis est charitas, quia per illam omnia bona ligantur ne pereant: sic homo pro dilectione Dei et proximi omnia agit: unde dicitur dilectio, quia duos homines ligat, vel hominem et Deum; in qua, subaudis pace vel charitate, vocati estis in uno corpore, ut unum corpus Christi sitis, et grati estote, id est gratiosi estote et accepti tam Deo quam hominibus.

Et verbum Christi, id est evangelica doctrina, habitet in vobis, id est in corde, ore, et opere vestro, et pax Christi exsultet, ita etiam vos, in quantum humana fragilitas potest servare, sine peccati macula manentes, ut habeatis in vobis Spiritum sanctum, [Col. 0762A] in omni sapientia, in omni doctrina Evangelii, et in fide sanctae Trinitatis, docentes et commonentes vosmetipsos. Vos qui sapientiores estis, docete alios et commonete, atque exhortamini vos invicem, in psalmis, subaudis Davidicis, et hymnis, trium puerorum et sanctorum, in gratia cantantes, id est semper reddite Deo gratias, ita ut quod ore canitis, corde intelligatis, et mens concordet voci.

Omne quodcunque facitis in verbo, id est in doctrina, aut in opere, subaudis aliquo, in nomine Domini nostri Jesu Christi, in omnibus semper dicite: Deus in adjutorium meum intende (Psal. LXIX), et semper nomen Domini invocate; gratias agentes Deo et Patri per ipsum, id est per Christum: quia ipse est mediator noster et in fide ejus salvamur.

[Col. 0762B] Mulieres, subditae estote viris, sicut oportet, in Domino. Mulier, propter culpam, subdita est viro, sicut oportet, in Domino, sicut praecipit Dominus in Genesi: Sub viri potestate eris, et ipse dominabitur tui (Gen. III). In primordio siquidem fidei erant multae mulieres, quae se causa religionis abstinebant a consortio maritorum, quas modo alloquitur Apostolus specialiter, ne propterea quia a coitu virorum se abstinebant, resisterent viris, rebellarent, sive repugnarent. Sicut enim sancta Ecclesia subjecta est sponso et viro suo Christo, ita debet esse unaquaeque mulier. Erant etiam multi viri, qui similiter abstinebant a coitu vel qui cum aliis mulieribus coibant, et verberabant uxores suas, ne illae similiter cum aliis agerent, nec aliquid auderent murmurare contra eos, [Col. 0762C] quos similiter alloquitur.

Viri, diligite uxores vestras, et nolite amari esse ad illas, id est si sustinetis ad tempus a coitu causa religionis vel quia cum aliis concubitis, nolite eas propterea ad amaritudinem provocare. Sed quaestio hic oritur, quare Apostolus uxorem diligendam praedicet: cum Dominus dicat: Qui . . . non odit . . . uxorem . . . non potest meus esse discipulus? (Luc. XIV.) Quae hoc modo solvitur, ut quantum nobis pater et mater, frater atque uxor per cognationem carnis proximi sunt, diligamus eos, et in quantum nobis adversarios in via Dei cognoscimus esse, odiendo malum eorum, et fugiendo nesciamus.

Filii, obedite parentibus, id est patri et matri, per omnia, subaudis quae Deo placent. Si autem [Col. 0762D] praeceperint vobis homicidium, furtum, rapinam, aut aliquid tale perpetrare, nolite obedire illis. Hoc enim placitum est in Domino, subaudis ut obediatis eis. Patres, nolite ad iracundiam provocare filios vestros, ut non pusillo animo fiant, id est ut non exasperati a vobis fiant iracundi, id est leves ad irascendum, sed vestro exemplo discant esse patientes.

Servi, obedite dominis per omnia, subaudis quae Deo non displicent. Servi non sunt per naturam, sed per culpam et propter peccatum, sicut Chanaan, filius Cham. Propter peccatum enim venit captivitas, et per captivitatem servitus. Unde illi qui servabantur ab hostibus, a servando dicti sunt servi, et mancipia [Col. 0763A] quasi manu capta, quia manibus capiebantur; non ad oculum servientes. Ille ad oculum servit, qui aliud in secreto agit, et in praesentia Domini servitium explet quolibet modo: absente autem illo, non curat de utilitate illius; sed in simplicitate cordis, id est non duplici animo, neque mala voluntate, sicut Domino, et non hominibus. Servus qui pro Dei amore Domino carnaliter servit, sperans se inde mercedem recepturum a Deo, illud servitium non homini, sed Deo impendit: ideoque mercedem licet ab illo non recipiat praesentem, tamen non debet se a servitio subtrahere; retributionem aeternae haereditatis, id est aeternam retributionem. Domino Christo servite, licet hominibus temporale servitium exhibeatis, tamen pro amore Christi illud implete.

[Col. 0763B] Qui enim injuriam facit, id est si Dominus injuste affligit servum, et non reddit ei dignam mercedem, damnationem inde suscipiet. Et si servus fuerit furtivus, et de servitio Domini se in aliquo subtraxerit, etiam inde damnabitur. Ne servi dicant: Nos qui servi sumus non merebimur venire ad gloriam sanctorum: dicit Apostolus: Non est personarum acceptio apud Deum, id est, si dominus male egerit, et servus bene, dominus damnabitur, et servus glorificabitur.



CAPUT IV.

Domini, quod justum est et aequum, servis praestate, id est nolite tenere eos ut servos, sed estote eis ut patres: quia inde appellati sunt patresfamilias [Col. 0763C] quidam, quod omnes in domo sua aequali amore diligebant ut filios, ita et servos.

Orationi instate vigilantes. Ille vigilat in oratione, et in gratiis, Deo reddendis, qui non cum tempore neque cum desidia illud implet, sed cum hilaritate. Si enim ab homine non potest impetrari hoc quod petitur, si cum desidia illud agitur, quanto magis a Deo?

Orantes simul et pro nobis, subaudis, qui verbum vitae administravimus, ut Deus aperiat nobis ostium verbi, id est, ut corda et sensum auditorum nostrorum aperiat, ut ea quae loquimur, et quae ab ore nostro emittimus, ad corda et ad sensum eorum possint intrare, et intelligant quae docemus. Tale quid legimus in Actibus apostolorum de muliere nomine [Col. 0763D] Lydia, purpuraria civitatis cujus Dominus aperuit cor, ut intelligeret ea quae a Paulo dicebantur. Aliter: ut aperiat nobis ostium sermonis, id est sensus et intelligentiam divinorum eloquiorum, ut prompti simus ad loquendum mysteria incarnationis Christi et divinitatis, propter quod, subaudis Evangelium, ita ut oportet me loqui, id est ut sciam cui et quid et quando, vel quantum debeam loqui.

In sapientia ambulate ad eos, id est in fide sanctae Trinitatis, ubi est omnis sapientia, et bona conversatione ibi vivite et conversamini ad eos qui foris sunt, id est ad paganos, haereticos, et falsos Christianos, ut non possint vos reprehendere, redimentes tempus, id est vestrum facientes, et vobis bene vivendo [Col. 0764A] et recte loquendo lucrantes. Tempus enim sibi redimit, qui suam utilitatem in illo operatur.

Sermo vester semper in gratia sale sit conditus, id est, ut semper gratiam et utilitatem praestet auditoribus, et gratiosus sit omnibus: et sicut sal condimentum praestat omnibus escis, ita et ille cunctorum mentes condiat, ut sciatis quomodo oporteat vos unicuique respondere, id est quomodo haeretico, quomodo Christiano, ut si vos interrogaverit haereticus, quomodo respondeatis, vos credere in Deum Patrem, et Filium, et Spiritum sanctum, et his tribus trinitatem habere in personis, et unitatem in substantia, et Dominum Jesum Christum, verum Deum et verum hominem esse: similiter et Christiano est respondendum.

[Col. 0764B] Quae circa me sunt vincula, carcerque, omnia nota faciet vobis Tychicus. Iste praedicator erat Colossensium, charissimus, subaudis in fide, quia unius fidei sumus, minister, subaudis Evangelii praedicatione et conservus in labore, quia simul laboramus in praedicatione, et consolentur consolatione corda vestra, id est suo adventu et meo exemplo, ut non deficiatis in fide, sed potius consolidemini, ut si necessitas fuerit, talia sustinere possitis, qualia et ego sustineo cum Onesimo charissimo. Hic ostenditur Philomenem Colossensem fuisse dominum Onesimi et ipsum Onesimum; nota faciet vobis, subaudis Tychicus et Onesimus.

Salutat vos Aristarchus. Aristarchus discipulus fuit beati Pauli et comes in praedicatione, concaptivus [Col. 0764C] meus, id est qui in vinculis tenetur sicut et ego pro Christi nomine, et Marcus. Iste est pro quo dissensio facta est inter Paulum et Barnabam, sicut in Actis apostolorum legitur qui recessit a beato Paulo de quodam conflictu, quem habuit cum persecutoribus: et ut quidam dicunt, ipse scripsit Evangelium, quia licet cum beato Paulo fuisset, fuit et cum beato Petro. Consobrinus Barnabae. Consobrini dicuntur quasi sororii, quia de singulis sororibus nascuntur. Ideo dicit consobrinum illum esse, ut majoris honoris haberetur apud illos propter Barnabam, et nisi dixisset, suscipite illum, nequaquam auderent suscipere illum: quia jam audierant illum ab eo discessisse. Emendatus et correctus iterum sociatus est ei, de quo, subaudis Marco, mandata accepistis, id est scriptum, [Col. 0764D] quia jam redeunt ad nos. Hi soli sunt superius memorati, qui sunt ex circumcisione, id est ex Judaeis.

Ipsi sunt auditores mei in regno Dei, hoc est in praedicatione Evangelii, quod observatores suos perducit ad regnum Dei. Ut stetis perfecti, subaudis in fide, et pleni bonis operibus.

Qui sunt Laodiciae, quae est civitas Graeciae, Hierapolis est civitas Graeciae.

Salutat vos Lucas medicus. Iste est Lucas qui Evangelium scripsit, et Actus apostolorum; qui fuit genere Syrus; et Demas. Hic ad tempus discessit ab illo, sed emendatus rediit.

Salutate fratres qui sunt Laodiciae. Salutare est salutem [Col. 0765A] optare; et Nympham. Nympha nobilis erat quaedam matrona, in cujus domo multitudo erat fidelium.

Et cum lecta fuerit apud vos Epistola, facite ut et in Laodicensium ecclesia legatur. Et epistolam istam quam Colossensibus dixerit, ideo praecipit legi in ecclesia Laodicensium, et eam quae erat Laodicensium ideo praecipit Colossensibus legi, quia licet perparva sit, et in canone non habeatur, aliquid tamen utilitatis habet.

Dicite Archippo. Archippus episcopus erat illorum. Vide ministerium tuum, id est custodi et intellige subaudis episcopatum.

[Col. 0766A] Salutatio mea manu Pauli, quod est signum in omni epistola mea. Memores estote vinculorum meorum, id est accipite me in exemplum, ut sicut ego non timeo pro Christi nomine vincula et carceres sustinere, ita nec vos timeatis, si necesse fuerit. Gratia Domini nostri Jesu Christi cum omnibus vobiscum. Amen. Gratia dicitur gratis data: et gratia est qua accepimus remissionem peccatorum in baptismate, et est sensus: Gratia Filii Dei et salus ac remissio peccatorum maneat semper vobiscum. Amen.



IN EPISTOLAM I AD THESSALONICENSES.
[Col. 0765]


ARGUMENTUM.
[Col. 0765B]

Macedonia provincia est Graecorum in qua est civitas metropolis Thessalonica, quae postquam a Paulo apostolo fidem percepit, licet multa pericula sustinuissent a suis civibus non credentibus et a pseudoapostolis voluissent seduci, nullo modo tamen a veritate fidei recesserunt. Hos collaudat Apostolus, scribens eis ab Athenis per Timotheum, etc.



CAPUT PRIMUM.

Paulus et Silvanus et Timotheus Ecclesiae Thessalonicensium salutem. Nomen suum suorumque ponit in exordio epistolae ob causas in aliis epistolis memoratas. Generaliter omni Ecclesiae scribit, quia forsitan tunc temporis non habebant episcopum sibi [Col. 0765C] ordinatum. Licet apud Judaeos nomen Synagogae et Ecclesiae habebatur in usu, sicut legitur in libro Regum quia benedixit Salomon omni Ecclesiae Israel, tamen apostoli maluerunt in suis epistolis Ecclesiae nomen inserere quam Synagogae, propter interpretationem nominum. Ecclesia namque interpretatur convocatio, quae non potest fieri nisi ex rationabili creatura: Synagoga autem, quae interpretatur congregatio, potest consistere ex irrationabili et inanimata, sicut congregatur grex ovium, congregantur lapides. Et ut ipsos ostenderet gentiles credentes amplius esse rationabiles quam Judaeos infideles, qui hoc nomine Ecclesiae maxime utuntur.

Gratias agimus Deo, id est laudes referimus illi, semper pro omnibus vobis. Et non solum pro Thessalonicensibus, [Col. 0765D] sed et pro omnibus qui praedicationem eorum receperunt.

Memores operis fidei vestrae. Duo conjungit, opus et fidem, quae perfectum hominem reddunt. Fides namque bonis operibus adornata placet Deo: quae vero sine operibus est, mortua et inanis est. Et sustinentiae spei Domini nostri. Sustinentia est exspectatio. Unde dicimus in Psalmis (Psal. XXIV): Etenim qui te sustinent, id est qui te exspectant, non confundentur. Sustinentiam spei Domini nostri appellat exspectationem futurorum bonorum, quae per Dominum [Col. 0766B] dantur, et exspectationem adventus Domini ad judicium. Ante Deum, id est coram Deo Patre: quia in praesentia et in conspectu Dei Patris judicabit Filius mundum.

Scientes autem, subaudis sumus, electionem vestram, qua a Deo estis electi ante constitutionem mundi, quia Evangelium nostrum non fuit in sermone, sive in verbo, tantum, sed in virtute et in Spiritu sancto, id est in virtute miraculorum, quae per Spiritum sanctum operati sumus, et in plenitudine multa doctrinae et bonorum operum. Scitis quales fuerimus in vobis, id est humiles fuimus, propter vos, ut vos potuissemus Deo lucrari, et facti estis imitatores nostri et Domini, quia qualia sustinuit Dominus, et nos propinquis nostris Judaeis, talia et vos sustinuistis [Col. 0766C] patienter, excipientes verbum fidei et doctrinae in tribulatione multa cum gaudio Spiritus sancti, quia Spiritus sanctus, qui erat in vobis, faciebat vos gaudere inter tormenta persecutionum: ita ut facti sitis forma et exemplum fidei et doctrinae omnibus credentibus in Achaia et Macedonia duabus provinciis.

A vobis enim diffamatus est sermo Dei. Diffamatio maxime pro vituperatione ponitur et in contrariam partem. Sed Apostolus non curans de proprietate verborum, cum debuit dicere, a vobis manifestatus et divulgatus est sermo Dei, dixit diffamatus. Non est necesse quidquam loqui vobis, subaudis, quia vos estis Dei praedicatores effecti. In omni loco, subaudis vobis vicino, etc.



CAPUT II.
[Col. 0766D]

Exhortatio nostra, id est doctrina nostra, non fuit de errore, id est de mendacio, neque de immunditia, quia non fuimus luxuriosi, neque in dolo, id est fraude, astutia; nec in hypocrisi, id est simulatione, ut vos exspoliaremus.

Ita loquimur, non quasi hominibus, subaudis malis, placentes: ille quaerit hominibus placere, qui adulatur et favet aliorum peccatis, sed apostoli non hoc faciebant alicui, sed publice increpabant.

[Col. 0767A] Neque in occasione avaritiae praedicavimus, aut propter cupiditatem praedicaremus vobis.

Tanquam si nutrix foveat filios suos, subaudis non alienos, ita diligimus vos. Solent mulieres luxuriosae divites et incontinentes committere filios suos aliis mulieribus ad nutriendum, quae licet pabulum eis ministrent, tamen non eo affectu diligunt illos ut proprios, sed ut mercedem temporalem accipiant. Pseudo ergo apostoli non affectu materno diligebant eos, sed ut lucra temporalia ab eis acciperent. Apostolus autem Paulus sociique ejus non ut nutrix aliena diligebant illos, sed ut mater unicum filium fovet affectu materno, ita ipse diligebat eos, quia ipse primus genuit eos in fide Christi.

Memores estis, fratres, laboris nostri et fatigationis. [Col. 0767B] Laborabat Apostolus in praedicatione et opere manuum eo modo quo saepe diximus. Et quare laboravit ipse? Ut non esset otiosus. Omnis otiosus in desideriis est: et ut ipse prava desideria vitare posset, labore manuum insistebat.

Cum accepissetis verbum auditus Dei, accepistis illud, non ut verbum hominum. Verbum praedicationis quod Apostolus praedicabat, a Deo audierat. Et sic perceperunt illud Thessalonicenses, quasi ab ipso Christo audirent per praesentiam.

Quia eadem passi estis a contribulibus vestris quae et ipsi a Judaeis. Contribules dicuntur qui ex una tribu sunt. Crescente igitur fide Domini in Judaea, persecutionem sustinebant credentes ab incredulis, Rubenitae a Rubenitis, Gadditae a Gadditis, similiter ex [Col. 0767C] omnibus tribubus: ita et Thessalonicenses credentes a non credentibus suis contribulibus, id est suis civibus et vicinis persequebantur.

Ut impleant, subaudis ipsi Judaei, peccata sua. Expleto tempore quadragesimi anni, quod Dominus dedit Judaeis ad poenitentiam, post passionem suam illis nolentibus credere completa sunt peccata eorum, de qua completione dixit eis Dominus; Implete mensuram patrum vestrorum: quando autem Apostolus ista loquebatur, adhuc stabat Jerusalem et templum: ideoque necdum erant completa peccata eorum quae completa sunt advenientibus Romanis. Unde enim sequitur: Pervenit enim ira Dei, id est vindicta Dei super illos usque in finem. Vindictam Dei appellat adventum Romanorum: quando perditi [Col. 0767D] sunt fame, pestilentia, gladio, captivitate. Quae vindicta manebit super illos usque in finem saeculi, quia semper erunt captivi. Vel si dixerimus, praevenit sive antevenit illos ira Dei, sicut quidam codices habent, erit sensus: Praevenit eos vindicta Dei in hoc saeculo, quae permanebit usque in finem. Quae idcirco dicitur praevenire illos, quia vindictam futuri judicii, in qua aeternaliter damnabuntur praevenit ista temporalis.

Desolati a vobis ore, id est, sermone, collocutione familiari, aspectu, id est praesentia corporis, sed non corde, id est affectu dilectionis.



CAPUT III.

Placuit nobis solis, subaudis mihi et Silae vel Silvano, [Col. 0768A] remanere Athenis, et misimus ad vos Timotheum.

Ipsi enim scitis quod in hoc positi sumus, subaudis a Deo, ut persecutiones et tribulationes istius saeculi patienter sufferamus, quatenus per ista temporalia perveniamus ad gaudia aeterna.



CAPUT IV.

Rogamus vos et obsecramus in Domino Jesu. Postquam laudavit Apostolus Thessalonicenses de perseverantia fidei, quam tenuerunt, non recipientes falsos apostolos, coepit eos exhortari, ut semper in melius proficerent, bonisque operibus fidem exornarent, inquiens: Rogamus et obsecramus. Hanc habet Apostolus consuetudinem, ut verba sua duplicet ac triplicet unum sensum habentia, sicut in hoc [Col. 0768B] loco. Quod enim est rogare in hoc loco, hoc est et obsecrare: et quod dixit in Domino Jesu, tale est ac si diceret, per Dominum Jesum. Tale quid invenitur in epistola ad Hebraeos: Locutus est nobis in Filio (Hebr. I), id est per Filium. Ut quemadmodum accepistis a nobis, audiendo et intelligendo a me et Silvano quomodo oporteat vos ambulare, id est vivere, et cursum hujus vitae in bonis operibus perducere, et placere Deo, fidem quam habetis bonis operis exornando, sicut et ambulatis, vivitis et conversamini modo, ut abundetis magis, scilicet magis ac magis crescatis in fide et bonis operibus. Ille enim placet Deo, qui fidem rectam quam habet exsecutione virtutum decorat. Et ille bene abundat qui crescente aetate fidei in se, studet etiam abundare in [Col. 0768C] sanctis operibus, et in studio virtutum.

Scitis enim quae praecepta dederim vobis per Dominum Jesum, id est in Domino Jesu per me loquente. Quae fuerunt illa praecepta quae dedit eis? Praecepta fidei fuerunt et conversationis Christianae, in quibus exhortatus est eos servire Deo vivo et vero, et exspectare Filium ejus de coelis ad judicium, quem suscitavit Deus Pater. Jesum dico qui eripuit nos per passionem suam et per gratiam suam ab ira ventura.

Haec est enim voluntas Dei sanctificatio vestra, id est haec est voluntas Dei ut sanctificetis vos eo modo, quo sequentia manifestant, videlicet ut abstineatis vos a fornicatione. Fornicatio isto loco tripliciter potest intelligi. Fornicari est per culturam idolorum [Col. 0768D] a Deo recedere, et idola pro Deo vero colere. De qua fornicatione dicit Psalmista: Perdes omnes qui fornicantur abs te (Psal. LXXII). Et illud: Fornicatus est Israel cum gentibus, id est idola coluit. Et est alio modo fornicatio quando homo amorem terrenarum rerum, filiorum videlicet, possessionum, divitiarum, praeponit amori omnipotentis Dei, et recedit a Deo per talia, qui vir animae est. Tertio est fornicatio corporalis, qua quis coit cum meretricibus, vel quocunque modo libidinem suam explet.

Ut sciat unusquisque vestrum suum vas, id est corpus suum et corpus uxoris suae, possidere in sanctificatione, id est in castitate, et honore. Tunc honorat quisque [Col. 0769A] corpus suum, et corpus uxoris suae, quando abstinet a coitu: quia corpus castum servando, ejus oratio castior et acceptior est Deo. Non in passione desiderii. Passio desiderii est quando homo velut equus et mulus, qui sunt sine intellectu, praeceps fertur ad libidinem, nec frenat ardorem libidinis, respectu et timore omnipotentis Dei. Sicut gentes quae ignorant Deum. Gentes quae ignorant Deum fornicatrices sunt, et nimium libidini deditae, utpote non habentes cognitionem Dei, sicut sunt Mauri, Vandali, et maxime Sarraceni, intantum ut plurimi illorum sexaginta et eo amplius uxores habeant, et est sensus: Cavete et observate ne nimium et immoderate libidini servientes, efficiamini similes gentibus, qui Deum castitatis amatorem ignorant, et cum eis damnemini, [Col. 0769B] et multo amplius, quia servus qui scit voluntatem Domini sui, et non facit vapulabit multis: et melius est viam veritatis non cognoscere, quam postea retrorsum abire.

Et ne quis supergrediatur, neque circumveniat in negotio fratrem suum. Beatus Apostolus sociique ejus praedicabant atque suadebant suis auditoribus, diebus festis et diebus jejuniorum abstinere ex consensu ab omni coitu, quod et multi faciebant obedientes praeceptis et monitionibus ejus. Et ne forsitan aliquis post devotam continentiam instigante diabolo provocaretur ad coitum illis diebus quibus habebant devotum, ait Apostolus: Et ne quis vestrum supergrediatur, neque circumveniat in negotio isto coitus, id est ne aliquo circumventione violentiam [Col. 0769C] inferat aliquis pari suo, volenti votum servare, provocando eum ad coitum, sed ex consensu ab omni coitu abstineant, sicut devoverunt, quia melius est non vovere, quam votum non implere. Cum enim omni tempore oratio munda placeat Deo, tunc est acceptior et gratiosior apud Deum quando mundo corde et corpore funditur, diebus scilicet jejuniorum. Unde Dominus ait per prophetam: Egrediatur sponsus de cubili suo, et sponsa de thalamo suo (Joel. II), sponsum et sponsam in hoc loco conjugatos debemus intelligere. Dicit enim beatus Hieronymus, quia frustra assumitur poenitentia in voce et habitu, nisi etiam abstineatur a delectatione carnis et coitus. Potest et de omni negotio et mercimonio intelligi, ut nemo debeat fraudem facere fratri, neque [Col. 0769D] circumvenire illum. Quoniam vindex est Dominus de his omnibus. Non solum de fornicatione et publica turpitudine, sed etiam de transgressione omnis boni propositi, verbi gratia, sicut de illis qui faciunt votum, ut ex consensu abstineant a coitu tempore jejunii et postmodum non adimplent promissum. Sicut praediximus vobis, subaudis praesentes, et testificati sumus, ita erit Dominus vindex de omnibus.

Non enim vocavit nos Deus, ad fidem suam et gratiam, et ad patriam coelestem, in immunditiam, ut immunditiae serviamus, sed in sanctificationem, ut sancte vivamus, sancti simus, imitantes eum qui dixit: Sancti estote, quia ego sanctus sum (Lev. XI). Immunditiae nomine intelligitur omnis incontinentia [Col. 0770A] et impudicitia, et quocunque modo aliquis semetipsum polluat. Sanctificatio autem ista constat in orationibus, in jejuniis, in elemosynis, in hospitalitate, in charitate, caeterisque virtutibus. Beatus Apostolus more sanctorum Patrum volebat sanctificare Thessalonicenses, sicut legimus quod Moyses legislator, daturus legem, sanctificavit populum, id est monuit ut sancte viventes et mundi manentes, digni essent audire vocem Domini, et percipere ejus praecepta, dicens: Sanctificamini, lavate vestimenta vestra, abstinete ab uxoribus vestris. Si ergo Deus illos vocavit in sanctificationem, quanto magis nos quos redemit sanguine suo, et mundavit per baptismi gratiam, in sanctificationem vocavit, quatenus digne possimus accedere ad sacramentum corporis [Col. 0770B] et sanguinis ejus? Similiter beatus Job mittebat per singulos dies ad filios suos, qui forsitan uxoris extra domum ejus habitabant, et sanctificabat eos, id est monebat eos sancte vivere, quatenus illorum sacrificia et vota accepta essent. Samuel quoque cum venisset ungere David in regnum, vocabit Isai et filios ejus ad sacrificium et sanctificavit eos, id est monuit ut tales se praepararent, quatenus digni essent tanto honore, quorum frater a Deo in regnum erat electus. Sic quotidie nos sanctificant apostoli et sancti doctores suis dictis admonendo ut sancte vivamus, quatenus digni simus non solum Christiani vocari, sed et filii Dei, et ut Deus omnipotens dignetur in nobis habitare.

Itaque qui haec, subaudis verba, spernit, despicit, [Col. 0770C] et contemnit, non hominem spernit, id est non me despicit, sed Deum, cujus verba recito, et qui loquitur per os meum.

Nolumus ignorare vos de dormientibus, ut non contristemini, sicut et caeteri qui spem non habent. Philosophi et gentiles infideles non credentes resurrectionem, multos ex hoc decipiebant, negantes resurrectionem, et faciebant contristari et dolere de morte propinquorum. Et non solum infideles, sed etiam multi fidelium apud Macedones et Thessalonicenses contristabantur de morte parentum, non credentes eos resurrecturos. Pagani ergo et infideles merito contristabantur de morte suorum, quia per mortem temporalem perveniebant ad aeternam. At vero credentes et infideles, merito contristabantur super recessu [Col. 0770D] fidelium, quia per mortem temporalem perveniebant ad vitam aeternam. Quapropter volens eos Apostolus certificare de resurrectione, et consolari super morte propinquorum, ait: Nolo vos ignorantes reddere de dormientibus, quia resurrecturi sunt, ut non contristemini super morte eorum, sicut infideles qui non habent spem resurgendi.

Si enim credimus quod Jesus mortuus est et resurrexit, ita et Deus Pater eos qui dormierunt per Jesum, adducet cum eo. Miram rem ait Apostolus. Christum qui jam vivit, et resurgens a mortuis jam non moritur, dicit fuisse mortuum, et electos mortuos appellat dormientes. Christum ergo appellat mortuum, ut dum audimus et scimus illum fuisse mortuum et resurrexisse, [Col. 0771A] nos quoque speremus resurrecturos per virtutem divinitatis ejus. Electos vocat dormientes, quoniam nemo hominum tam facile potest socium suum excitare a somno, quam facile omnes suscitabuntur a somno mortis. Quod autem dicit, quia Deus Pater eos qui dormierunt per Jesum, adducet cum eo, id est cum Jesu, ad judicium, tales est ac si diceret: Qui dormierunt in Jesu, illi nempe venient cum Christo in gloria ad judicium, qui mortui sunt ante ejus adventum, et postea in fide passionis ejus, et qui signo crucis sunt muniti, atque sacramento corporis et sanguinis ejus die mortis muniti, credentes suam salutem ibi contineri. Dicit beatus Augustinus merito pro illis post mortem offerri sacrificium Deo, et corpus Domini consecrari, qui positi in saeculo, [Col. 0771B] devotissime illud perceperunt.

Hoc enim vobis dicimus in verbo Domini, id est in sensu Domini, quia Deus omnipotens loquitur per os nostrum, quia nos qui vivimus, qui residui sumus in adventum Domini, non praeveniemus eos qui dormierunt in Christo, modo supra dicto. Sic videntur haec verba Apostoli sonare quod Apostolus suo tempore demonstraverit diem judicii venturum. Unde et Thessalonicenses legentes hanc epistolam, putaverunt tempore Apostoli diem judicii venturum. Quapropter alloquitur et exhortatur eos in secunda epistola, inquiens: Nolite terreri per epistolam quasi instet dies Domini. Considerandum est ergo, quod ex persona electorum loquitur, qui vivi in corpore inveniendi sunt in adventu Domini, qui residui dicuntur esse [Col. 0771C] patriarcharum, prophetarum, apostolorum, omniumque sanctorum qui eos praecesserunt per spatia temporum et praecedunt modo atque praecedent usque ad diem judicii, ad requiem animarum, quia post illos relicti erunt. Tam velox ergo erit et celerrima resurrectio mortuorum electorum ut illi qui in corpore vivi inventi fuerint et super terram, non potuerint praevenire eos, eundo obviam Domino in aera, qui in pulvere terrae jacebant.

Quoniam ipse Dominus Jesus in jussu, id est in jussione Dei Patris descendet de coelo, et in voce archangeli et in tuba Dei descendet de coelo, et mortui qui in Christo sunt, mortui eo modo quo supra diximus, resurgent primi. Idcirco dicit, in jussu, quia, jubente et disponente Deo Patre, veniet Filius [Col. 0771D] ad judicium. Per unum archangelum debemus juxta Augustinum, intelligere omnes virtutes angelicas, quia angeli personabunt vocibus eo veniente. Per tubam autem intelligitur uno modo magna vox angelorum et sonus, de quibus Matthaeus ait: Mittet Filius hominis angelos suos cum tuba et voce magna (Matth. XXIV). Quod per tubam intelligatur vox angelorum, ostendit Psalmista loquens de Domini ascensione: Ascendit Deus in jubilo, et Dominus in voce tubae (Psal. XLVI). Sicut enim ibi tubam appellat vocem angelorum dicentium: Viri Galilaei, quid admiramini aspicientes in coelum (Act. I), etc., ita in hoc loco, vocem angelorum tubae comparat dicentium: Ecce sponsus venit, exite obviam illi [Col. 0772A] (Matth. XXV); et: Exsurgite de sepulcris vestris, occurrite ad judicium Redemptori vestro. Ista vox qua omnes resuscitabuntur bene potest appellari tuba. Alio modo tuba pro manifestatione ponitur, ut in Evangelio ait Dominus: Cum facis eleemosynam, noli tuba canere ante te (Matth. VI), id est noli manifeste facere, ne lauderis ab hominibus sicut hypocritae. In tuba ergo Dei descendet Dominus de coelo, id est manifeste veniet ad judicium, ut ab omnibus possit videri, secundum illud: Videbit omnis caro salutare Dei (Luc. III). Licet ergo quidam pueriliter intellexerint, quod dictum est in Joel propheta: Judicium Domini veniet in valle Josaphat, quasi in illa valle judicaturus sit omnes gentes, non est ita intelligendum, quoniam non pro loco, sed pro interpretatione [Col. 0772B] illud nomen posuit ibi propheta. Josaphat namque interpretatur vallis judicii, et Domini adventus ad judicium in valle erit reprobis, quia electis elevatis ad superna cum Domino, illi remanebunt in imis et in inferioribus inferni partibus. Dicamus et tertio modo secundum beatum Ambrosium, hoc quod dicit in tuba Dei descendet de coelo. Legimus quod Moyses legislator Domino praecipiente fecerit tubas argenteas et postea Salomon in templo Domini, quibus concrepabant in solemnitatibus et in praeliis, sicut factum est quando muri Jericho corruerunt, et postea a Gedeone, et sicut de solemnitatibus dicit Psalmista: Buccinate in neomenia tuba (Psal. LXXX). Recte ergo Dominus in tuba dicitur venire ad judicium, quia ipse ad hoc veniet, ut quasi [Col. 0772C] in praelio debellet adversarios suos, Judaeos, paganos, haereticos, falsos Christianos, et victoriam sumat ex eis, dicens illis: Ite in ignem aeternum; et ad hoc etiam ut remuneret electos suos introducendo illos ad solemnitatem aeternae gloriae et felicitatis.

Deinde nos qui vivimus, qui relinquimur, simul rapiemur cum illis in nubibus obviam Christo in aera, et sic semper cum Domino erimus. Ex persona illorum loquitur, sicut et superius, qui vivi inveniendi sunt, qui dicunt: Simul rapiemur cum illis, subaudis qui nos praecesserunt ad requiem animarum, sed tunc pariter veniemus obviam Domino. Hoc verbum quod est rapere, pro velocitate saepe ponitur. Et in hoc loco nimiam velocitatem resurrectionis et diem judicii designat, de qua supra jam diximus. Nam [Col. 0772D] sicut Deus in momento cuncta fecit, ita in momento cuncta dijudicabit. Cum dicit: Rapiemur ab angelis cum illis qui nos praecesserunt obviam Domino in aera, ostendit quia non descendet Dominus ad terras, sed in altitudine istius aeris sedebit ad judicandum, et cum addit: Et sic, id est cum corpore et anima immortales effecti, erimus semper cum Domino, non debemus putare quod in aere cum Domino simus regnaturi, quia finito judicio, revertetur cum omnibus electis ad beatitudinem aeternam, de qua descendit ad judicium. Si electi qui vivi reperti fuerint, rapientur in aera obviam Domino ab angelis, quaerendum est quomodo complectitur quod dictum est a Deo primo homini Adae, et in ipso [Col. 0773A] omni semini ejus: Terra es, et in terram ibis, cum illi mortem experti non fuerint? Quae hoc modo solvitur secundum beatum Augustinum. Homo de terra factus est in corpore, et antequam inspiraret Dominus in faciem ejus spiraculum vitae, id est antequam daret ei animam, illud corpus terra erat, et electi qui vivi reperti fuerint, in ipso raptu dum angelicis manibus portabuntur subito morientur, subitoque resurgent: et dum anima in ipso raptu exierit a corpore, remanebit corpus terra, sed tamen brevissimum spatium tenebit ipsa mors, in tantum ut nec cogitari nec perpendi possit.

Itaque consolamini vos invicem, o Thessalonicenses, de resurrectione, in verbis istis, et nolite dolere super morte parentum.



CAPUT V.
[Col. 0773B]

De temporibus, subaudis diei judicii, et momentis, utrum aestate an hyeme, vere an autumno veniat, vel qua hora diei vel noctis, non indigetis ut scribamus vobis. Quare? Ipsi enim diligenter scitis, quia dies Domini sicut fur in nocte, ita veniet, id est, sicut fur subito et insperate intempesta nocte venit dormiente domino domus, ita insperate veniet dies judicii et Domini adventus. Dominus requisitus post resurrectionem de die illa, de regno videlicet electorum, ab apostolis dicentibus: Domine, si in tempore hoc restitues regnum Israel, ait: Non est vestrum nosse tempora vel momenta (Act. I), et ante passionem suam de eadem die ait: De die illa, inquiens, nemo scit, [Col. 0773C] neque angeli qui sunt in coelo, neque Filius, nisi Pater solus (Matth. XXIV). Ergo si Pater novit, utique et Filius novit, qui unius substantiae est cum eo. Sed idcirco dicitur Filius ignorare, quia discipulos ignorantes reliquit.

Cum enim dixerint, subaudis reprobi, pax et securitas, tunc repentinus illis superveniet interitus, id est subitanea perditio diei judicii, sicut dolor est in utero habenti, subaudis partum, et non effugient. Sicut mulier praegnans imminente tribulatione et persecutione, non valet effugere persequentium insidias, ita et illi non poterunt effugere, de quibus ait Dominus: Vae praegnantibus et nutrientibus in illis diebus (Marc. XIII). Sicut in verbis Danielis prophetae invenimus, regnante Antichristo et ministris ejus [Col. 0773D] tribus annis et dimidio, et interfectis ab illo Elia et Enoch sicut in Apocalypsi habetur, quo tempore erit persecutio talis, qualis non fuit antea nec postea subsequetur, interficietur ipse Antichristus, et maxima pars membrorum ejus a Michaele, ut beatus Gregorius dicit, et ut beatus Paulus dicit: Dominus Jesus interficiet eum spiritu oris sui, id est in verbo suo et virtute sua. Quod utrumque verum potest esse: quia si Michael illum interfecerit, non sua, sed Dei virtus erit et jussio. Post mortem autem ejus remanebunt quadraginta quinque dies, in quibus multa erit pax, ut in illis electi qui aliquid titubaverunt in persecutione, poenitentiam agant et salventur, ministri autem Antichristi qui remanserunt [Col. 0774A] post mortem ejus, gaudebunt per illos quadraginta quinque dies, ducentes uxores et convivia celebrantes, et jocos diversi generis exercentes, ac dicentes: Licet princeps noster sit mortuus, modo nos habebimus pacem et securitatem. Et cum talia dixerint, subito veniet eis subitaneus interitus.

Vos autem non estis in tenebris infidelitatis. Qui enim dormiunt, et quiescunt in peccatis, nocte dormiunt, id est in peccatis et vitiis quiescunt et jacent. Induti loricam fidei et charitatis, et galeam spei et salutis, id est habemus fidem in Deum charitatem in Deum et proximum, spem et exspectationem futurorum bonorum in capite: quia de coelis veniet nobis salus: et his armis muniti, securi et liberi erimus in adventu Domini.

[Col. 0774B] Non posuit nos Deus in iram, id est non ideo nos posuit Deus in fide sua, in Ecclesia et cognitione sua, ut in nobis suam vindictam exerceat, sed in acquisitionem salutis posuit nos, ut salutem nobis inveniremus per fidem Jesu Christi, ut sive vigilemus, id est vivamus in hoc saeculo; sive dormiamus, id est moriamur in corpore, simul cum illo, id est cum Christo, vivamus in anima et in spe resurrectionis.

Propter quod, id est propter illa quae superius diximus de resurrectione, consolamini vos invicem. Rogamus vos ut noveritis eos, id est diligatis, honoretis, et necessaria eis ministretis: qui laborant inter vos, in praedicatione et doctrina.

Rogamus vos, corripite inquietos, consolamini pusillanimes. Apud Thessalonicenses erant quidam [Col. 0774C] vagi, et ut ita dicamus, gyrovagi otiose viventes, et non laborantes manibus suis unde viverent, neque orationibus aut psalmodiis vacantes, sed circuibant domos aliorum, atque peragrabant de loco ad locum, quaerentes unde vivere possent, cujus rei causa multos inquietabant. Vel etiam inquietos vocat superbos, qui causa superbiae alios inquietabant. Iterum erant alii pusillanimes et timidi, qui bonum timebant inchoare, ne forte non possent illud ad effectum perducere: vel si inchoabant, non libere illud agebant, sed verecundabantur ex hoc in praesentia aliorum ipsique pusillanimes erant, quia adversa hujus saeculi patienter ferre non volebant citoque scandalizabantur in verbo et facto aliorum. Inquietos ergo, id est vagabundos, otiosos et instabiles, [Col. 0774D] vel superbos qui alios molestabant, praecipit Apostolus corripi a praelatis et magistris, quatenus desisterent ab otiositate quae est inimica animae, et deponerent superbiam radicem omnium vitiorum. Pusillanimes autem praecipit consolari blandius, ut per exhortationem et consolationem praepositorum roborarentur in omnibus bonis. Suscipite, subaudis in officium charitatis, infirmos in fide, in corpore. Patientes estote ad omnes. Modo admonet praelatos ut subjectorum improbitatem et impatientiam patienter ferant, dum in aliquo contra eos murmurant. Solent enim inquieti et immodesti seu impatientes, quando corripiuntur a praelatis, insurgere contra eos, et impatienter ferre illorum correptionem, nolentes [Col. 0775A] ab eis corripi, sed suam voluntatem implere. Quorum animositatem debent praelati ad tempus sustinere, et iterum tempore opportuno et congruo cum consilio et auxilio emendare.

Videte, id est cavete, ne quis vestrum malum pro malo alicui reddat. Hoc vult ostendere Apostolus isto in loco, ut non solum malum pro bono non debeamus reddere, sed nec malum pro malo. Quatuor modis redditur, aut bonum pro bono, aut malum pro malo. Bonum pro malo redditur, sicut Redemptor noster nobis qui mortui et perditi eramus, atque propter peccata a Deo alieni, quando per passionem suam et baptismi gratiam nos redemit. Bonum pro bono, sicut in die judicii dabit electis, dicens eis: Quia esurivi et dedistis mihi manducare, percipite regnum [Col. 0775B] vobis paratum (Matth. XXV). Malum pro bono redditur, sicut Judas et Judaei Domino reddiderunt. Unde ipse dixit eis per Zachariam prophetam: Si bonum est in oculis vestris, afferte mercedem meam, et est sensus: Infirmos vestros curavi, leprosos mundavi, mortuos suscitavi, esurientes pavi, date mihi ex hoc mercedem, si dignum et bonum est: et appenderunt mercedem meam triginta argenteos (Zach. XI). Malum pro malo reddet Dominus reprobis in die judicii, dicens eis: Quia esurivi et non dedistis mihi manducare, ite in ignem aeternum (Matth. XXV). Quapropter non debemus vindictam expetere, ut reddamus malum pro malo, quia non possumus hoc tranquilla mente agere, sed debemus illi reservare qui semper idem et aequalis manet: et qui dixit: [Col. 0775C] Mihi vindictam reservate et ego retribuam (Rom. XII), illis supplicia, vobis autem praemia. Malum siquidem pro malo reddere non est bonum, malum vero pro bono, valde nimiumque malum est. Semper quod bonum est sectamini, id est imitamini et perficite in invicem, sive alterutrum, et in omnes, hoc est, non solum in credentes, sed etiam in non credentes, quia fratres sumus omnes secundum carnem.

Semper gaudete. Non in divitiis caducis et temporalibus honoribus, sed in Domino gaudete, et bonis operibus: et quia filii Dei estis.

Sine intermissione orate. Quis hominum mortalium potest semper orationi insistere? Aut ergo totum tempus pro parte posuit Apostolus, ut dicat illum semper orare, qui canonicas horas observat, secundum [Col. 0775D] morem et consuetudinem sanctorum Patrum: aut etiam illum, qui semper de Deo cogitat, et Deo placere desiderat. Quandiu enim quis bene cogitat, et bonum desiderat, semper orat. Nam quidquid boni justus agit, ad orationem est referendum, et nunquam desinet orare, nisi desierit justus esse.

In omnibus gratias agite, id est in fide, spe, charitate, caeterisque bonis operibus, et in prosperis, et in adversis semper gratias et laudes agite Deo, quia neque prospera nisi eo donante, neque adversa nisi eo permittente evenient. Haec enim est voluntas Dei in omnibus in Christo Jesu, id est per Christum Jesum, a quo omnia bona nobis donantur, et sine quo nihil boni agere valemus, sicut ipse dixit: Sine me [Col. 0776A] nihil potestis facere (Joan. XV). Haec est, inquit, voluntas Dei, ut malum pro malo non reddatis: bonum semper sectemini, sine intermissione oretis, ut gaudeatis in Domino, et in omnibus ei gratias referatis.

Spiritum nolite exstinguere. Dicamus hoc secundum Ambrosii sensum: Spiritum nolite exstinguere, id est si aliquem ad horam Spiritus sanctus repleverit sua gratia, ut possit interpretari divinas Scripturas, et divina mysteria loqui, nolite eum prohibere quin loquatur et doceat: quia Deus qui os asinae aperuit, quae seni non aperit revelat saepe juniori quod melius est. Aliter secundum Augustinum: Spiritus sanctus qui unius substantiae est cum Patre et Filio in sua natura, non potest exstingui, sed per [Col. 0776B] vitium nostrum exstinguimus illum in nobis, dum illum a nobis excludimus peccando. Spiritus sanctus, inquit, disciplinae effugiet fictum. Dum ergo tradimus corpus nostrum libidini, et conjungimus illud meretrici, quod tempore baptismi et manus impositionis factum est templum sancti Spiritus, excludimus illum a nobis, et fugamus, et quantum est in nobis, ut Augustinus dicit, exstinctores sumus ejus. Sed ne hoc agamus, ait Apostolus, Spiritum sanctum qui in vobis coepit habitare tempore baptismatis, nolite fugare a vobis neque exstinguatis illum in vobis peccando et tradendo corpus vestrum diversis turpitudinibus quod templum ejus debet esse.

Prophetias nolite spernere, id est, si aliquis valet explanare dicta prophetarum, sicut Hieronymus caeterique [Col. 0776C] doctores ad aedificationem auditorum loqui et praedicare: nolite illum despicere, nolite contemnere, sed humiliter attendite quae docet.

Omnia autem probate; quod bonum est tenete, hoc est, attendite omnia quae ille loquitur. Probate utrum dicta illius et verba conveniunt dictis Evangelii, dictis prophetarum, et dictis apostolorum. Quod si probaveritis non discrepare a sensu sanctorum patrum verba illius, quod bonum est tenete corde, et opere perficite.

Ab omni specie mala abstinete vos, id est ab omni re mala, et cogitatione prava, et opere perverso abstinete vos.

Ipse autem Deus pacis, id est Dominus Jesus, qui pacem reliquit discipulis suis, et in omnibus nobis [Col. 0776D] dicens: Pacem relinquo vobis (Joan. XIV), et qui etiam nos pacificavit et reconciliavit Deo Patri per passionem suam, ipse sanctificet vos per omnia, id est sanctos faciat in omnibus quae cogitatis et opere perficitis; ut integer spiritus vester et anima et corpus sine querela in adventu Domini nostri Jesu Christi servetur. Quod dicit ut integer spiritus vester et anima et corpus servetur, dupliciter possumus intelligere. Homo constat ex corpore et anima et spiritu, tamen in eo non sunt tres substantiae, sicut Didymus contendit, nec est tertius in substantia hominis spiritus, sed spiritus ipse est anima, unde dicitur in Evangelio: Inclinato capite emisit spiritum (Joan. XIX), et idcirco appellatur anima spiritus, eo quod spiritalis [Col. 0777A] naturae est, vel quod spiret in homine: anima vero dicta est eo quod ad vivificandum animet corpus, et ad videndum corpori data sit. Ita etiam rationabilitas et excellentia animae qua sapimus, et discernimur ab aliis creaturis, spiritus appellari solet, sicut ostenditur ibi: Benedicite spiritus et animae justorum Domino (Dan. III), tamen quia spiritus et anima unum sunt, inde apparet quia corpore incedimus anima vivimus, spiritu intelligimus et sapimus. De quo spiritu sive rationabilitate animae, quae rationabilitas etiam mens appellatur, loquitur hic Apostolus cum ait: Ut integer spiritus vester et anima, etc. Orat ergo Apostolus ut spiritus, id est rationabilitas nostra, integra, et incorrupta, atque inviolata permaneat: et anima et corpus similiter [Col. 0777B] incorrupta et immaculata permaneant usque in diem mortis nostrae, vel in diem judicii, sicut ab omnibus sordibus peccatorum mundati sumus tempore baptismatis; quia ergo potest corpus mundum esse, et anima ac spiritus inquinari per malum cogitatum et desiderium, ideo dicit totum in homine mundum esse debere. Aliter: Spiritus sanctus saepe ponitur pro gratia et donis suis, sicut in epistola prima ad Corinthios: Spiritus, inquit, prophetarum prophetis subjectus est (I Cor. XIV), id est dona Spiritus sancti, quia non cogunt hominem loqui sicut arreptitium [Col. 0778A] et daemoniacum. Sic in isto loco potest intelligi pro gratia sua quae nobis datur tempore baptismatis, qua mundamur ab omnibus inquinamentis vitiorum, quam orat Apostolus ut integra, et incorrupta, atque immaculata maneat in nobis, ne nostro vitio et immunditia corrumpatur, aut minuatur, vel fugatur a nobis. Si enim mala vita aut cogitatio incidit, non est jam integra ipsa gratia, quia deserit hominem obnoxium peccatis; nam dum ea agit homo quae odit Spiritus sanctus, recedit ab eo ejus gratia ex toto, aut minuitur illi qui peccat. Deus, inquit, pacis sanctificet vos per omnia, id est totum hominem, ut gratia Spiritus sancti, quam percepistis tempore baptismatis, non recedat a vobis, sed integra maneat vobis, et anima incorrupta sit, corpusque immaculatum, [Col. 0778B] et totus homo mundatus integer servetur sine querela. Non dicit sine peccato, quia non est homo qui faciat bonum et non peccet, et in multis offendimus omnes (Jac. III). Si enim dixerimus, quia peccatum non habemus, veritas in nobis non est (I Joan. I).

Fidelis est, id est verax in promissionibus suis, qui vocavit vos ad fidem et gratiam suam; qui etiam faciet, subaudis id quod promisit. Fidelem dicit Deum in promissionibus suis, ut securi de praemio recte conversentur.



IN EPISTOLAM II AD THESSALONICENSES.
[Col. 0777]


ARGUMENTUM.
[Col. 0777C]

Thessalonicenses accipientes priorem epistolam, cum pervenissent legendo ad illum locum ubi loquitur Apostolus ex persona electorum, qui in die judicii inveniendi sunt vivi, inquiens: Deinde nos qui vivimus, qui relinquimur, simul rapiemur cum illis obviam Christo in aera (I Thess. IV), conturbati sunt, nimiumque perterriti, putantes Apostolum ita esse locutum, quasi suo tempore et illorum venturus esset Dominus ad judicium, et timebant illi mitti cum diabolo in carcerem aeterni supplicii, eo quod, tarde venientes ad fidem, imperfecti essent. Quapropter Apostolus, ut comperit illos super hoc tristari, scripsit eis istam epistolam secundam, in qua significavit eis nondum imminere diem judicii suo tempore, [Col. 0777D] et ostendit eis quod antea destruendum esset regnum Romanorum, tamen occulte et obscure. Neque enim audebat aperte scribere de abolitione regni Romani, ne forte in credentes persecutionem excitaret. Denuntiat etiam adventum Antichristi et interfectionem ejus.



CAPUT PRIMUM.

Paulus et Silvanus. Idem est initium, idemque sensus quem in priori exposuimus.

Supercrescit fides vestra. Fides augmento eget; unde apostoli dicunt Domino: Adauge nobis fidem (Luc. XVII). Et quidam alius: Credo, Domine, adjuva infidelitatem meam (Marc. IX).

[Col. 0778C] Gloriemur in tribulationibus quas sustinetis in exemplum justi judicii Dei. Sicut ex verbis Prosperi aliorumque doctorum colligere possumus, nihil agitur in hoc mundo, nisi aut Deo faciente, aut ipso permittente. Sancti ergo martyres aliique fideles, Deo permittente, multa pericula et adversa in hoc mundo ad exemplum justi judicii Dei patiebantur, quoniam in ipsis ostendebatur quia si illi qui dilecti Deo erant talia patiebantur, multo ampliora et graviora reprobi et inimici illius in die justi judicii Dei suscipient. Justum Dei judicium dicit, quia tunc judicabit Deus orbem terrae in aequitate.

Si tamen justum est apud Deum retribuere malis mala, et bonis bona. Si tamen conjunctio causalis in hoc loco non pro dubitatione ponitur, sed pro affirmatione, [Col. 0778D] quasi diceret: Quoniam justum est Deo ita agere. In revelatione, id est in manifestatione, Domini Jesu de coelo venientis ad judicium, cum angelis virtutis ejus, sicut ipse dixit: Cum venerit Filius hominis, et omnes angeli cum eo (Matth. XXV), et in revelatione Domini Jesu dantis vindictam reprobis, in flamma ignis his qui non noverunt Deum, id est paganis, et qui non obediunt Evangelio, haereticis videlicet, et falsis Christianis, atque Judaeis. Bene in flamma ignis dicit daturum Dominum vindictam reprobis, quia ignis praecedet eum, tantum spatium aeris occupans, quantum occupavit aqua in diluvio, qui ardebit terram et crassitudinem aeris, et purgabit electos; reprobi autem audientes a Domino: Ite [Col. 0779A] in ignem aeternum (Matth. XXV), involventur ab isto igne, et trahentur ad supplicia inferni.

Qui reprobi dabunt poenas aeternas in interitu. Dabunt poenas aliis, sed sibi dabunt et inferent: quia mala fecerunt pro quibus talia recipient. Dare etiam aliquando ponitur pro sustinere, sicut in Virgilio:

Et pro purpureo poenas dat Scylla capillo,
id est sustinet poenas, ita et hi dabunt poenas, id est sustinebunt.

Cum venerit glorificari in sanctis ejus, id est clarus apparere eis et blandus, reprobis autem terribilis et saevus. Quia creditum est testimonium nostrum super vos, id est quia receptum et creditum est Evangelium et praedicatio nostra in nobis et a vobis, in die [Col. 0779B] illo, id est propter illum diem, ut Evangelium perhibeat vobis testimonium credulitatis in die illo, et recipiatis mercedem aeternam. In quo, subaudis negotio, oramus, vel ad hoc oramus semper pro vobis, etc.



CAPUT II.

Rogamus vos, fratres, per adventum Domini nostri Jesu Christi et nostrae congregationis in ipsum. Duos Domini adventus legimus, primum in humilitate, secundum in potentia, quando veniet ad judicium, de quo hic ratio agitur. Congregationem suam appellat multitudinem electorum, vel quae cum eo veniet, vel quae ei obviabit ad judicium. In ipsum dicit quasi in ipso, quia in Christo sunt omnes electi, ut pote membra adhaerentes illi. Rogamus vos, fratres, [Col. 0779C] per adventum Domini Jesu, ad judicium, et per adventum nostrae congregationis in ipsum, id est omnium sanctorum qui in ipso consistunt, ut non cito moveamini, id est ut non cito conturbemini, neque terreamini, quasi instet dies Domini, neque per spiritum, id est si aliquis se dixerit admonitum a Spiritu sancto quod dies judicii immineat, nolite illi credere, neque terreamini ejus verbis, neque per sermonem, id est per tractatum. Si aliquis explanator et tractator prophetiarum vobis dixerit: Collegi sensum prophetae Isaiae, et Danielis, aliorumque prophetarum, et praevideo diem judicii imminere, et Christum venire ad judicium, nolite ideo terreri. Neque per epistolam tanquam per nos missam. Si aliquis pseudoapostolus hoc finxerit, nolite ei credere.

[Col. 0779D] Quoniam nisi venerit discessio primum, ut discedant omnia regna a regno et imperio Romanorum: et revelatus, sive manifestatus, fuerit homo peccati. Antichristus videlicet, qui licet homo sit, fons tamen erit omnium peccatorum. Et filius perditionis, id est filius diaboli, non per naturam, sed per imitationem. Qui ideo appellatur perditio, quia per illum venit perditio, et ipse perdidit humanum genus.

Qui adversatur, id est contrarius est Christo omnibusque membris ejus, et extollitur, sive erigitur in superbiam supra omne quod dicitur Deus, aut quod colitur; non est verum quod ait: Quod dicitur Deus, aut quod colitur. Extollet se Antichristus supra omne quod dicitur deus, id est supra omnes [Col. 0780A] deos gentium: Herculem videlicet, Apollinem, Jovem, qui falso dicuntur dii, et supra omnes electos qui nuncupative vocantur dii, ut Moyses, qui dicitur: Ecce constitui te deum Pharaonis (Exod. VII); et in lege: Diis ne detrahas (Exod. XXII), id est sacerdotibus; et: Ego dixi: Dii estis (Psal. LXXXI). Igitur super omnes istos extollet se Antichristus, et majorem se dicet omnibus istis, et non solum super illos, sed etiam (quod majus est) supra omne quod colitur, id est supra sanctam Trinitatem, quae solummodo colenda et adoranda est ab omni creatura. Ita se extollet ut in templo Dei sedeat, ostendens se tanquam sit deus. Hoc dupliciter potest intelligi: Nascetur Antichristus in Babylone de tribu Dan, juxta quod Jacob dicit: Fiat Dan coluber in via, cerastes [Col. 0780B] in semita (Gen. XLIX). Et cum venerit Hierosolymam, circumcidet se, dicens Judaeis: Ego sum Christus vobis promissus; tunc confluent ad eum omnes Judaei, et reaedificabunt templum, quod est destructum a Romanis, sedebitque ibi, dicens se esse Christum. Vel etiam in templo Dei, id est in Ecclesia sedebit, ostendens se tanquam sit Deus. Nam sicut in Christo omnis plenitudo divinitatis requievit, ita in illo homine qui Antichristus appellatur, eo quod sit contrarius Christo, plenitudo malitiae et omnis iniquitatis habitabit, quia in ipso erit caput omnium malorum diabolus, qui est rex super omnes filios superbiae. His verbis demonstravit Apostolus Thessalonicensibus, non prius venturum Dominum ad judicium, qui regni humani defectio fieret, quod jam [Col. 0780C] nos impletum videmus, et Antichristum apparere in mundo qui interficiet Christi martyres.

Non retinetis quod cum adhuc essem apud vos, haec dicebam vobis? de adventu Antichristi et de die judicii.

Et nunc quid detineat scitis, ut reveletur in suo tempore. Dicit: Scitis quid detineat et non demonstrat quid. Quod nihil melius ibi intelligitur voluisse significare quam destructionem regni Romanorum de qua obscure hic locutus est, ne forte aliquis Romanorum legeret hanc epistolam, et excitaret contra se aliosque Christianos persecutionem illorum, qui se putabant semper regnaturos in toto mundo. Vos scitis, inquit, quid detineat illum Antichristum, et [Col. 0780D] quid moretur illum, quia necdum destructum est regnum Romanorum, nec recesserunt omnes gentes ab illis. Ut reveletur, sive manifestetur ipse Antichristus, in suo tempore, id est congruo tempore et a Deo disposito, postquam omnia regna discesserint a Romano imperio.

Nam mysterium iniquitatis jam operatur. Mysterium Graece, Latino vocabulo dicitur aliquid occultum et secretum. Mysterium ergo iniquitatis appellat interfectionem sanctorum martyrum et persecutionem, quam inferebat Nero et principes ejus fidelibus Christi. Quae ideo appellatur mysterium, quia quod diabolus operatus est manifeste per Antichristum, interficiendo sanctos martyres Eliam et Enoch, aliosque plurimos, hoc operatur jam occulte per [Col. 0781A] membra sua, Neronem ac principes ejus, interficiens per illos principes, martyres apostolos. Istud mysterium iniquitatis coeptum est a Nerone, qui occulte instigante patre suo diabolo, zelo idolorum interfecit sanctos martyres, et pervenit usque ad Diocletianum et Julianum apostatam, qui plurimos sanctorum peremerunt. Sicut ergo Christus, qui est caput omnium electorum, longe ante suum adventum, occulte et per mysterium praefiguratus est, sicut in morte Abel, et immolatione Isaac, et in David rege, qui Goliam interfecit, qui diabolum significabat, quem Christus in sua morte et passione debellavit, ita diabolus qui in Antichristo erit, in membris suis, malis, scilicet regibus, praefiguratus est occulte et per mysterium. Tantum ut qui tenet nunc, teneat, donec de medio fiat. [Col. 0781B] Id est hoc solummodo restat, ut Nero, qui nunc tenet imperium totus orbis, tandiu teneat illud, donec de medio mundi tollatur potestas Romanorum. In Nerone comprehendit omnes imperatores Romanos qui post illum imperii sceptra tenuerunt. Ideo dicit: Donec de medio tollatur, quia undique ex omnibus gentibus confluebant Romam, et quasi in medio mundi erat, habens in circuitu suo omnes gentes; vel quidquid intra initium et fines continetur, medium potest dici.

Et nunc. Subaudis cum ablata fuerit potestas a Romano imperio, revelabitur, sive manifestabitur ille iniquus, Antichristus, quem Dominus Jesus interficiet spiritu oris sui, sive Dominus Jesus interfecerit illum potentia jussionis suae, sive Michael interfecerit [Col. 0781C] eum, virtute Domini Jesu occidetur, non virtute Michaelis. Occidetur autem (sicut doctores tradunt) in monte Oliveti in Babylone et solio suo, illo in loco contra quem Dominus ascendit in coelos. Quod vero dicit Apostolus: Tunc revelabitur ille iniquus postquam fuerit destructum Romanum imperium, non est ita intelligendum, quod statim dixerit illum venturum, sed primum illud destruendum, ac deinde Antichristum venturum, tempore a Deo disposito. Et illustratione, sive claritate adventus sui destruet Dominus Jesus eum, id est Antichristum.

Cujus est adventus secundum operationem Satanae. Hoc ad ipsam diem judicii pertinet, quando destruetur ipse Antichristus cum omnibus membris suis. Audient enim a Domino: Ite in ignem aeternum. [Col. 0781D] Notandum quia non statim veniet Dominus ad judicium, ubi fuerit Antichristus interfectus, sed (sicut ex libro Danielis intelligimus) post mortem illius concedentur electis ad poenitentiam dies quadraginta quinque. Quantulumcunque vero spatium temporis sit usquequo Dominus veniet, penitus ignoratur. Quodque dicit: Cujus adventus erat secundum operationem Satanae, intelligendum est quia quidquid operabitur, diabolo instigante et cooperante, implebit, qui ex toto illum possidebit, tamen non amittet sensum, ut ignoranter dicat se nescire Deum, neque vexabitur a diabolo, sicut phrenetici: quia, si ita esset, nequaquam peccatum haberet quidquid ageret; sicut illi non habent qui phrenesim patiuntur, [Col. 0782A] qui nesciunt quid agant. In omni virtute, signis et prodigiis mendacibus, subaudis erit adventus Antichristi. Signa et prodigia pro uno accipiuntur. In signis ergo et prodigiis mendacibus operabitur, quia videbit mortuos suscitare, et alia multa signa facere, sed mendacia erunt et a veritate aliena, quia per magicam artem et phantasiam deludet homines, sicut et Simon magus delusit illum qui, putans eum occidere, arietem decollavit pro eo. Vel etiam in signis et prodigiis mendacibus erit adventus ejus, quia per signa et prodigia falsa quae videbitur operari, tradet homines ad mendacium colendum, id est ad semetipsum, qui est mendax et pater ejus. Et omni seductione sive deceptione iniquitatis erit his qui pereunt, id est Judaeis et paganis, eo quod [Col. 0782B] charitatem veritatis non receperunt ut salvi fierent, id est spiritum Christi qui dixit: Ego sum veritas (Joan. XVI), per quem Spiritum sanctum infunditur dilectio Dei et proximi in cordibus nostris. Ideo quia neque Christum neque Spiritum sanctum voluerunt recipere, mittet illis Deus operationem erroris, id est permittet ad eos venire Antichristum operatorem mendacii. Plus est quod dixit operationem, quam operatorem, quia ipsam rem mittet eis, id est ipsum mendacium et patrem omnis malitiae et iniquitatis. Ut credant mendacio, id est diabolo, ut judicentur, sive damnentur, omnes qui non crediderunt veritati, Christo, sed consenserunt iniquitati, diabolo, quod elegerit nos apostolos primitias in salutem omnium gentium. Apostoli primitiae fuerunt, quia primi [Col. 0782C] crediderunt. In acquisitionem gloriae Domini Jesu, id est ut vos acquisiti ad fidem nostra praedicatione, augmentum faciatis corpori Christi, et glorificetur per vos atque laudetur juxta illud: Videant opera vestra bona, et glorificent Patrem vestrum qui in coelis est (Matth. V).

Deus Pater qui intantum dilexit nos, ut Filium suum pro nobis daret, et dedit consolationem aeternam promittendo nobis regnum coelorum, et spem bonam, exspectationem futurorum bonorum, in gratia sua, non in merito nostro, exhortetur, id est doceat corda nostra.



CAPUT III.

De caetero orate pro nobis, ut sermo Dei currat, ab [Col. 0782D] ore nostro ad aures vestras, et ab auribus ad cor, sicque vertatur in operationem. Ut liberemur ab importunis, qui non stant in portu quietis.

Dominus autem dirigat corda vestra, id est: si quid fortitudinis in vobis habetur, augeat, et faciat vos per rectitudinem vitae ambulare, et rectos gressus figere in bono opere. In charitate Dei et proximi, et patientia Christi, ut patientes sitis inter adversa hujus saeculi, sicut Christus pertulit patienter opprobria, irrisiones, flagella, crucem: vel (sicut quidam codices habent) in exspectatione Christi, ut exspectetis Christi adventum ad judicium.

Gratis panem non manducavimus, id est sine labore.

[Col. 0783A] Si quis non obedit verbo, subaudis nostro aut vestro, ut non sit otiosus, per epistolam, subaudis vestram, hunc notate nobis, et nos aspere increpabimus illum.

Salutatio mea manu Pauli, quod est signum in [Col. 0784A] omni epistola. In fine omnium epistolarum Hebraicis litteris et Graeco sermone nomen suum scribebat, ne illud quod sequitur ab aliquo pseudoapostolorum potuisset corrumpi. Ita scribo. Quomodo: Gratia Domini nostri Jesu Christi cum omnibus. Amen.



IN EPISTOLAM I AD TIMOTHEUM.
[Col. 0783]


ARGUMENTUM.
[Col. 0783A]

Timotheus filius fuit mulieris viduae, patre gentili Graeco procreatus. Quae mater, dum vellet circumcidere secundum praeceptum legis, pater prohibuit, qui erat incircumcisus, ut pote gentilis. Traditus [Col. 0783B] autem litteris, eruditus est tam divinis Scripturis quam liberalibus artibus: sociatusque beato Paulo, factus est ei comes in praedicatione: ac postea ab illo ordinatus et constitutus episcopus. Cui Apostolus direxit hanc epistolam, instruens eum de ordinatione episcopatus, diaconii, omnisque ecclesiasticae disciplinae et ordinis: et quomodo deberet docere populum.



CAPUT PRIMUM.

Paulus Apostolus Christi Jesu secundum imperium Dei, id est secundum jussionem et voluntatem Dei Patris Salvatoris nostri et secundum jussionem Christi Jesu spei nostrae, salutem refert ad Deum Patrem, et spem nostram ad Christum: quia Deus Pater dedit [Col. 0783C] nobis salutem per Filium suum quem dignatus est mittere nobis, et per Spiritum sanctum, quem nobis tribuit tempore baptismatis, et tempore manuum impositionis. Per Christum autem habemus spem, id est exspectationem futurorum bonorum; quia sicut ille resurrexit a mortuis et ascendit ad coelos, ita nos speramus resurrectionem vobis profuturam per ipsum, et ad gloriam aeternae beatitudinis ascensuros. Timotheo dilecto filio in spiritu, in doctrina, in fide, non carne. Gratia, qua gratis dimittuntur peccata, et misericordia et pax, qua reconciliamur Deo Patri. Misericordiam mediam interposuit, ut ostenderet quia gratia, et pax per misericordiam Dei nobis confertur: non per meritum nostrum.

Sicut rogavi te ut remaneres Ephesi, quae est civitas [Col. 0783D] metropolis Asiae, cum irem in Macedoniam, provinciam Graecorum, ut denuntiares quisbusdam, id est Judaeis judaizantibus, et non recte credentibus, ne aliter docerent, subaudis, quam nos docemus, neque intenderent fabulis et genealogiis interminatis, id est generationibus quae terminum non habent: quae fabulae et genealogiae, quaestiones praestans magis quam aedificationem Dei, quae est in fide. De Judaeis loquitur, qui praeter Pentateuchum et prophetas, aliasque scripturas, habent quasdam traditiones, non scriptas, sed memoriae commendatas ex traditione patrum, quas Apostolus fabulas, id est fictiones et cogitationes appellat, quae nullam utilitatem habent in se, nisi contentiones generant et quaestiones. [Col. 0784A] Ex quibus pauca de pluribus dicamus: Traditio illorum est in exordio duas mulieres esse factas, Evam, et alteram, ex quibus dicunt multos filios esse natos, quod nusquam sacra Scriptura narrat. Tales etiam erant illi, de quibus dicit Dominus [Col. 0784B] (Matth. XV; Marc. VII): Vae vobis, Pharisaei et scribae, qui supponitis traditiones vestras mandatis Dei, dicentes patri Corban, id est donum vel munus quodcunque ex me tibi proderit, et multa his similia. Similiter de genealogiis proponebant quaestionem, quot annis vixerit Mathusalem, Heber, Noe caeterique patres; et quid fecerint, et quomodo vel quando: unde proponunt quaestionem, si Salomon duodecimo anno aetatis suae unctus est in regem, et quadraginta annis regnavit, et Roboam, filius ejus, quadragesimo similiter anno aetatis suae suscepit regnum, quomodo Salomon duodenis potuerit filium procreare? Quae traditiones et genealogiae nullam aedificationem Dei praestant, quae est in fide, id est quae ad fidem Dei pertinet. Aedificatio Dei est, [Col. 0784C] quando quis ea loquitur quae aliquid utilitatis habent, per quae praeparat et aedificat Deo templum in cordibus auditorum; sed figmenta Judaeorum quae memoriter recitant nullius utilitatis sunt. Dicit enim beatus Hieronymus: Quid mihi prodest scire quot annis vixerit Mathusalem, Noe, Sem, aliique patres? nihil. Sic intelligendum est de fictionibus illorum, a quibus Apostolus praecipit eis per Timotheum ut desistant.

Finis enim praecepti est charitas. Finis est terminus, finis est consumptio qua consumitur cibus, ut ultra non sit quod erat: unde dicimus: Finitus est cibus. Finis etiam est completio, perfectio, consummatio, qua consummatur tela: unde dicimus: Finita est tela, id est, texendo perfecta est et consummata. [Col. 0784D] Sic finis praecepti, sive praeceptorum perfectio et completio est charitas. Totam enim magnitudinem et latitudinem divinorum eloquiorum secura possidet charitas, qua diligimus Deum et proximum. Omnis igitur praecepti finis sive completio charitas est, id est ad charitatem refertur omne praeceptum, quia qui Deum diligit, non peccat: et qui proximum amat ut seipsum, non delinquit: quia non adulterat uxorem ejus, quoniam non vult suam adulterari; non occidit alium, quia non vult occidi: sic de caeteris iintelligendum est praeceptis. Et ipsa charitas de corde puro debet esse non de ficto, et conscientia bona et fide non ficta. Conscientia saepe ponitur pro spe, sicut in hoc loco. Charitas ergo de [Col. 0785A] spe bona debet procedere, quia ideo debet Deum et proximum diligere, ut aeterna praemia se speret exinde recepturum. De fide etiam non ficta, ut quod credit et intelligit, opere perficiat. Nam fides ficta est quae confitetur ore, sed non tenetur corde, neque exornatur operibus, quam multi habent, de quibus dicitur: Confitentur se nosse Deum, factis autem negant. Fides vero vera est quae tenetur corde, profitetur ore, perficetur opere.

A quibus subaudis virtutibus, id est a charitate, spe bona, et fide non ficta, aberrantes quidam Judaeorum conversi sunt in vaniloquium, loquentes ea quae vana sunt, nullamque utilitatem in se habentia.

Volentes esse legis doctores, non intelligentes ea [Col. 0785B] sicut intelligenda sunt, neque quae loquuntur, neque de quibus affirmant. Judaei si quando de prava et falsa opinione sua, et de fabulis et traditionibus suis vanis reprehendi et convinci coeperint, ad defendendum id quod laevissima temeritate et cogitatione, necnon et apertissima falsitate, dixerunt eosdem libros suos, unde id probant proferre conantur: vel etiam memoriter, quae ad testimonium valere arbitrantur, multa verba inde pronuntiant, non intelligentes sicut intelligenda sunt, neque quae loquuntur, neque testimonia quae proferunt, de quibus volunt affirmare suam falsitatem, ponentes incongrua exempla.

Scimus autem quia bona lex est, si quis ea legitime utatur. Ille utitur legitime lege qui intelligit quare [Col. 0785C] sit data, videlicet ad reparandam et roborandam naturalem legem, quam genus humanum jam conculcatam habebat, et qui intelligit quandiu observari debuit, in figura scilicet usque ad Christi adventum, et qui ea quae in lege praecipiuntur carnaliter et in figura post Domini adventum spiritaliter intelligit: et jam non in figura, sed in veritate adimplet, videlicet ut circumcidat se, id est exspoliet per baptismum et per poenitentiam ab omnibus peccatis, et celebret sabbatum spiritaliter, quiescendo a pravo opere, et praecepta moralia teneat. Qui taliter utitur lege, bona est illi lex.

Sciens hoc quia justo non est lex posita, id est justificato per fidem et gratiam baptismatis, et legem volenti implere non est lex posita, id est imposita [Col. 0785D] ut supra illum sit. In illam enim est potius, et cum ipsa quam sub illa, quia amicus legis est. Unde si omnes justi essent, nequaquam esset lex data. Sed justis et peccatoribus data est lex, ut illi ejus timore desinant peccare; plagiariis, subaudis posita est lex: plagiarii sunt seductores, qui homines seducendo furantur et vendunt.

Fidelis sermo et omni acceptione dignus, quia Christus Jesus venit peccatores salvos facere, quorum primus ego sum. In Graeco habetur humanus sermo, id est jucundus, gratus et acceptus. Quid enim jucundius, quid gratius vel acceptius, quam audire quia Christus Jesus venit peccatores salvos facere? Si ergo est humanus, nunquid est et divinus? Est [Col. 0786A] utique, quia nisi esset divinus, nequaquam potuisset peccatores salvos facere. Sed humanum illum dixit alio modo, quia Verbum caro factum est, et habitavit in nobis; vel fidelis sermo est, id est verus et dignus est, ut ab omnibus acceptus habeatur, quia Christus Jesus venit peccatores salvos facere: sicut ipse dixit: Non veni vocare justos, sed peccatores (Matth. IX), ad poenitentiam, et venit Filius hominis salvare quod perierat. Sed quaerendum est quare dicat Apostolus: Quorum primus ego sum. Nunquid ante eum non fuit peccator Cain? Nunquid ante eum non fuerunt peccatores Sodomitae et Judaei, qui crucifixerunt Dominum? Vel nunquid illum primum venit vocare et salvare? Nunquid ante eum non est vocatus et salvatus Petrus, aliique apostoli, multique [Col. 0786B] credentes? Sunt utique. Notandum quia sicut dicitur primus in bono inter alios, ita etiam et primus inter alios in malo: et ponitur aliquando pro ordine vel dignitate. Sed in hoc loco Apostolus causa humilitatis primum se dixit, quasi pejorem aliis, aut pessimum omnium. Sic enim soliti sumus dicere, verbi gratia: Transit rex aut quaelibet potestas per quemdam locum, et invenit turbam latronum, et dicit: Quis est primus in vobis, adducite illum, id est quis est primus ad malum, adducatur, cujus auctoritate alii latrocinium exercent. Sic etiam dum invenit aliquis artifices laborantes, dicit: Quis est hic primus? Non interrogat quis prior sit aetate, sed quis prior sit arte; sicut ille prior est in arte, ita latro primus est in iniquitate. Et beatus Apostolus [Col. 0786C] hoc modo de se dicit causa humilitatis: Quorum primus ego sum, id est de illorum peccatorum, quos venit Christus salvare, ego sum pessimus. Re enim vera multum erat imbutus, iniquitate, qui Christum jam in coelo sedentem persequebatur in terra in membris suis.

Sed ideo misericordiam consecutus sum, ut in me primum ostenderet Christus Jesus omnem potentiam [Vulg., patientiam] ad informationem, sive ad exemplum eorum qui credituri sunt illi in vitam aeternam. Quare sit misericordiam consecutus, exponit causas: Christus, inquit, daturus veniam conversis ad se peccatoribus, extendit charitatem suam usque ad inimicos suos, me primum elegit acriorem inimicum, quem cum sanaret, ne me in caeteris desperaret, egit Dominus [Col. 0786D] more peritissimi medici qui veniens ad illum locum ubi antea ignotus erat, et ubi plurimi infirmi sunt, quemcunque graviori infirmitate laborantem, et in desperatione positum invenit, illum assumit primum ad curandum, ut in illo ostendat peritiam suae artis, et ut alii infirmi videntes illum sanatum qui graviori morbo gravabatur, non desperent de salute, sed unusquisque illo in loco dicat proximo suo: Vade ad illum medicum, securus esto, sanabit te; sic Dominus Jesus Christus verus medicus, ostendit in beato Paulo gratiam suae medicinae, id est misericordiam suae pietatis, sanando illum a languore infidelitatis et morbo vitiorum, ut in illo ostenderet quia si illius misertus est, qui ejus fuit persecutor [Col. 0787A] in sanctis martyribus, utique et aliis miserebitur.

Regi autem saeculorum immortali, invisibili, soli Deo honor et gloria in saecula saeculorum. Quidam regem saeculorum in hoc loco intelligunt Deum Patrem, pro eo quod ait Apostolus invisibili, dicentes in Deo illum appellatum esse ab Apostolo invisibilem, quod ejus persona in Veteri Testamento per aliquam subjectam creaturam et similitudinem non fuerit ostensa, sed Filii, sicut ostensa est Isaiae, qui vidit illum in habitu regnantis sedere, et Danieli qui dixit (Dan. VII): Aspiciebam in visu noctis, et ecce Filius hominis venit, et data est ei potestas. Quos beatus Augustinus reprehendit, affirmans regem saeculorum invisibilem sanctam Trinitatem appellatam [Col. 0787B] esse, Patrem videlicet, et Filium, ac Spiritum sanctum, quae trinitas personarum unitatem Deitatis facit, quae est unus Deus, et sicut est Pater invisibilis, ita Filius invisibilis, et Spiritus sanctus invisibilis, quia Deus spiritus est. Illi ergo qui dicunt personam Patris non esse ostensam in Veteri Testamento, attendant quid dicat Daniel: Aspiciebam, inquit, et ecce Antiquus dierum sedit (Ibid.). Quapropter rex saeculorum sancta Trinitas est, quae est unus et verus Deus, immortalis, immutabilis et invisibilis in sua substantia. Pater igitur, et Filius, et Spiritus sanctus, unus Deus rex est saeculorum praeteritorum et futurorum; homo vero assumptus a Verbo ex eo tempore rex est futurorum ex quo assumptus est a Verbo; nam praeteritorum saeculorum non fuit rex [Col. 0787C] ille homo quia non erat. Soli Deo, id est sanctae Trinitati honor, laus, jubilatio, et gloria in omnia saecula saeculorum sit.

Hoc praeceptum, superius dictum, quia Christus Jesus venit peccatores salvos facere, vel etiam hoc praeceptum commendo tibi quod dicturus sum, fili Timothee, secundum praecedentes in te prophetias, ut milites in illis bonam militiam. Prophetias praecedentes appellat intelligentiam prophetarum, quam habebat Timotheus antequam ordinatus esset episcopus: Commendo, inquit, tibi hoc praeceptum, subaudis intelligentiam prophetarum, quae praecessit in re antequam episcopus ordinatus a me, ut milites, id est certes in illis prophetiis bonam militiam, id [Col. 0787D] est pugnam, docendo te et alios quod praedicas ore perficiendo opere: nam militia dicitur pugna, et miles pugnator.

Habens fidem, subaudis rectam, et conscientiam bonam, id est bonam spem, quae intelligitur per conscientiam, sicut paulo superius praediximus. Ille ergo habet bonam spem qui talia opera agit pro quibus sperat se praemia aeterna percepturum. Quam, subaudis fidem vel spem, repellentes quidam, circa fidem naufragaverunt. Naufragium dicitur navis fracta; et sicut ille nudatur a substantia sua quam habebat in navi qui naufragium patitur, et insuper ipse perit, ita qui repellunt fidem nudantur a veritate fidei, et pereunt insuper aeterna perditione. Circa [Col. 0788A] fidem naufragaverunt, id est nudi et alieni a veritate fidei remanserunt vel etiam perierunt.

Ex quibus, id est ex his qui a veritate fidei recesserunt, est Hymenaeus et Alexander, quos tradidi Satanae ut discant non blasphemare. Alexander quidem fuit faber aerarius, veniens ad fidem Christi, sed postea reversus est ad apostasiam suam, qui postea erat apud Athenas faciens aedes Dianae, quando commovit totam civitatem contra Apostolum. Unde ipse dicit in epistola sua ad Timotheum: Alexander aerarius multa mala mihi ostendit (II Tim. IV). Multi ergo fuerunt qui a fide recesserunt, ex quibus fuit Simon magus, et Hymenaeus, atque Alexander, quos duos tradidit Apostolus diabolo ad vexandum et puniendum, quo suadente et instigante a fide recesserunt, [Col. 0788B] et nomen omnipotentis Dei blasphemabant, ne alii auderent similiter facere. Nam tantae potestatis erat Apostolus, tantamque gratiam habebat, ut recedentes a fide solo verbo traderet diabolo.



CAPUT II.

Obsecro igitur primo omnium fieri obsecrationes, orationes, postulationes, gratiarum actiones, pro omnibus hominibus, pro regibus, et omnibus qui in sublimitate constituti sunt. Beatus Apostolus dirigens haec verba Timotheo, in illo tradidit omnibus episcopis et presbyteris, omnique Ecclesiae formam quomodo deberent missarum solemnia celebrare, et pro omnibus hominibus orare; quam formam vel exemplum omnis Ecclesia modo retinet. Nam obsecrationes [Col. 0788C] sunt quidquid praecedit in missarum solemniis, usque ad illum locum ubi incipit sacerdos consecrare mysteria corporis et sanguinis Domini, inquiens. Te igitur, clementissime Pater, petimus . . . Orationes sunt quas fundit sacerdos in consecratione Eucharistiae usque ad fractionem corporis Domini, videlicet quando particulam quamdam sacerdos in calicem ponit. Postulationes sunt benedictiones episcopales, quas dicit episcopus super populum, invocans nomen Dei super illum, quod tractum est ex Veteri Testamento. Per Moysen namque dixit Dominus sacerdotibus: Invocabitis nomen meum super filios Israel et ego benedicam eis (Num. VI). Gratiarum actiones sunt laudes quas communicato populo refert sacerdos Deo Patri, qui dignatus est mysteria corporis et [Col. 0788D] sanguinis Filii sui dare eis ad salutem et redemptionem. Et ne forte diceret aliquis: Non debemus orare pro regibus infidelibus et judicibus ac ducibus, quia pagani sunt, praecepit Apostolus pro omnibus hominibus orare, eodem Spiritu sancto afflatus, quo et Jeremias propheta, qui misit epistolam Judaeis qui erant in Babylone ut orarent pro vita regis Nabuchodonosor filiorumque ejus, et pro pace civitatis ad quam ducti erant captivi, inquiens (Jer. XXIX): Ideo debetis orare pro eis, quia in pace illorum erit pax vestra. Similiter et Apostolus reddit causas quare talia praecipiat: Ut tranquillam et quietam, id est pacificam, vitam agamus in omni pietate et castitate. Pietas est cultus et religio omnipotentis Dei. [Col. 0789A] Ideo ergo orandum est servis Dei pro regis vita et pace regni, ut ipsi liberius possint dediti esse cultui et religioni Dei, quia plerumque dum hostes fugant servos Dei a propriis sedibus, et desaeviunt bella et seditiones per regna, non possunt in cultura Dei esse intenti per omnia sicut tempore pacis. Pietas etiam est misericordia quam debemus impendere pauperibus et indigentibus. Si ergo depraedamur ab hostibus, non possumus opus misericordiae exercere, quia non valet misericordiam impendere alteri, qui non habet unde miseriam suam vel semetipsum sustentet. Sed ut habeamus unde eleemosynam tribuamus, orandum est pro vita regis ac principum, et pro pace regni, et ut agamus vitam nostram, id est ducamus in omni castitate corporis. Tempore [Col. 0789B] pacis utcunque et cum minima difficultate servari potest castitas, quando vero depraedatur regnum a praedonibus et hostibus, nequaquam potest servari, quia Domini qui depraedati sunt captivos, explent voluntatem suam et immunditiam cum eis ut libet, nec valent resistere. Quapropter orandum est pro salute et vita fidelium regum et principum, ut longo tempore conservati, pacem habeant et regnum, et magis ac magis proficiant in melius. Pro infelicibus quoque orandum est, ut resipiscant ab infidelitate, et transeant ad fidem.

Hoc enim bonum est coram Salvatore nostro Deo, subaudis ut pro omnibus hominibus oremus, qui vult omnes homines salvos fieri, et ad agnitionem veritatis [Col. 0789C] venire. Cum Psalmista dicat: Omnia quaecunque voluit Dominus fecit (Psal. CXIII); et Apostolus: Qui vult omnes homines salvos fieri, quaerendum est quare omnes homines non salventur? Ad quod dicendum, quia verum est quod Psalmita dicit. Quia ipse dixit et facta sunt (Psal. XXXII), similiter omnes homines vult salvare qui salvantur, et qui per misericordiam quaerunt salvari. Totum enim pro parte posuit Apostolus, sicut et in Evangelio, ubi dicit Dominus: Si exaltatus fuero a terra, omnia traham ad me (Joan. XII). Non enim omnes homines traxit, aut trahit ad se, sed omnia, subaudis electa, et ex omnibus generibus et gentibus, et ex omni sexu et conditione a regibus usque ad mendicum, a perfectis usque ad puerum vel infantem unius dici. Nemo tamen potest salvari [Col. 0789D] nisi quem Dominus vult, quia ipse cujus vult miseretur (Rom. IX). Si enim omnes homines in sua perditione mansissent, rectum Dei judicium esset; sed ut ejus misericordia et potentia ostenderetur, quia ipse potens est omnes homines salvare, in illis qui pereunt ostendit suum rectum judicium et in his qui salvantur suam misericordiam. Praevenit enim nos ejus gratia ut velimus, debet nostra voluntas voluntati illius concordare, et tunc ipse dabit posse, atque ex hoc quod ejus voluntati jungimus nostram voluntatem, digni sumus remuneratione. Tamen totum illius gratiae est retribuendum quidquid boni agimus. Qui vult, inquit, omnes homines salvos fieri, subaudis qui salvantur, et ad agnitionem sanctae [Col. 0790A] Trinitatis venire, quae est summa et substantialis veritas.

Unus enim Deus, Pater, et Filius, ac Spiritus sanctus, unus mediator Dei et hominum homo Christus Jesus. Dominus Jesus in una persona verus Deus et verus homo est; si solummodo Deus esset, non poterat esse mediator noster: quia ipse in natura Divinitatis, unius substantiae est cum Patre. Econtra, si solummodo homo purus esset, nequaquam mediator esset inter nos et Deum Patrem, quia peccator esset et similis nobis omnibus. Accepit ergo humanitatem nostram qui Deus erat: et per hoc quia sine peccato conceptus, natus, et conversatus est, Deus verus et homo existens, innocenter pro nobis mortuus, factus est mediator noster, quia nemo est Deus et homo, [Col. 0790B] nisi ipse solus, nam mediator non potest esse nisi inter duas partes. Est autem mediator malus qui generat discordias inter duos; bonus vero mediator generat et procurat pacem, sicut Dominus Jesus inter nos et Deum Patrem.

Qui dedit redemptionem pro omnibus, subaudis electis. Quam redemptionem? semetipsum. Qui dedit etiam testimonium, subaudis resurrectionis nostrae et ascensionis ad beatitudinem aeternam, temporibus suis, id est tempore quo resurrexit et ascendit ad coelos. Testimonium resurrectionis dedit, quia sicut ipse mortuus est, et tertia die resurrexit, atque postmodum ad coelos ascendit, ita nos credimus resurgere in die judicii, atque ad gaudia coelestis regni transire, sicut ipse promisit.

[Col. 0790C] In quo testimonio, id est in spe resurrectionis, positus sum ego praedicator, ut illam annuntiem.

Volo ergo viros orare in omni loco. Si Apostolus vult, Deus vult qui habitat in eo; quia vas electionis est ille. Ne forte putarent aliqui non esse orandum nisi tantummodo in Ecclesia, ait Apostolus: Volo homines orare in omni loco: in agris, in silvis, in domibus, in itinere. Tamen non praecipit orare in turpibus locis, sicut est sterquilinium, neque in publicis locis, in foro videlicet, aut in plateis, nisi causa itineris, ut in itinere sit positus, ne reprehendatur ille talis cum Pharisaeis, quibus Dominus ait: Vae vobis, Pharisaei hypocritae, qui oratis in angulis platearum. Levantes ad coelum puras manus ab homicidio, a rapina, a furto, a perjurio, sine ira et [Col. 0790D] disceptatione, id est discordia.

Similiter volo et mulieres orare in habitu ornato, non ornato auro, vel gemmis aut margaritis, sed ornato dicit, id est congruo sibi; quia nullus est plus congruus quam candidus, sicut est sindon, sed quod decet mulieres, subaudis illud indumentum habeant, promittentes pietatem per bona opera, id est ostendentes religionem et cultum Dei se tenere per bona opera.

Mulier in silentio discat, subaudis quod ignorat, cum omni subjectione, non in ecclesia, neque cum superbia, sed in domo.

Docere autem mulieri non permitto. In suo sexu permittitur mulier docere in domo sua, et pueros [Col. 0791A] etiam in ecclesia autem prohibetur. Et hoc quare? quia subjecta debet esse viro, quia de corpore ejus facta est; vel etiam idcirco non permittitur ei docere, quia fragilior est sexu quam vir, et cavendum ne, sicut Eva per serpentem seducta mortem attulit mundo, ita etiam facile ad errorem lapsa, alios ad eumdem errorem pertrahat.

Adam non est seductus, subaudis primus, per serpentem: mulier autem seducta, subaudis prima, in praevaricatione fuit, id est praevaricationis poenae subjacuit.

Salvabitur autem, subaudis mulier, per filiorum generationem, si permanserit eadem mulier in fide perfecta et dilectione Dei et proximi ac sanctificatione, ut praeter virum per proprium alterum [Col. 0791B] non cognoscat, cum sobrietate sive cum temperantia. Salvabitur mulier per filiorum generationem, id est per bona opera, si habuerit charitatem, misericordiam, hospitalitatem, caeteraque talia, quae beatus Gregorius intelligi vult per filios. Aliter: nunquid salvabitur mulier amplius, si permanserit in castitate? Utique; sed si genuerit filios, et eos in fide et religione omnipotentis Dei educaverit, atque ad perfectionem bonae vitae perduxerit: si quid deliquit, salvabitur pro labore quem illis impendere studuit. Fidelis sermo id est verax, sive praecedens sive subsequens, vel humanus sermo, ut in Graeco habetur, id est jucundus, gratus et acceptus.



CAPUT III.

[Col. 0791C] Si quis episcopatum desiderat, bonum opus desiderat. Opus non dignitatem, laborem non honorem; ideo debet aliquis episcopatum desiderare, ut aliis doctrinam verbi Dei annuntiet, ut bonum exemplum ostendat: et si necessitas fuerit, ut primus ad palmam martyrii currat.

Oportet episcopum irreprehensibilem esse, id est sine crimine et capitali peccato. Non dixit sine peccato, quia non est homo super terram qui faciat bonum et non peccet; ornatum moribus, et virtutibus, atque doctrina, non auro redimitis vestibus aut castoriis; pudicum, id est castum ab omni immunditia; hospitalem, laicus aut quilibet ecclesiasticus, si duos aut tres pauperes hospitio colligit, hospitalitatis officium implet: episcopus vero, si omnes non receperit, [Col. 0791D] inhospitalis reputatur; percussorem, ut non sit pugil, sicut judices istius saeculi: vel si percussus fuerit, non reddat vicem, vel etiam pravo suo exemplo aut doctrina perversa, non percutiat animos subjectorum; non cupidum, morbo cupiditatis penes omnes laboret unius uxoris virum, id est antequam ordinetur unam uxorem debet habere, ut non sit bigamus aut trigamus; postea vero penitus abstinere debet.

Suae domui bene praepositum, id est suae familiae antequam ordinet; non neophytum, id est novellum conversum, id est noviter venientem ad fidem, vel noviter deserentem militiam saecularem, ne in superbiam elatus, in judicium incidat diaboli, id est in damnationem, in quam diabolus incidit per superbiam, [Col. 0792A] et dicat: Indigebat Ecclesia mea sapientia vel meo auxilio, ideo me ad fidem adduxit, et super se constituit.

Oportet etiam illum et testimonium bonum habere ab his qui foris sunt, id est ab haereticis et paganis, qui extra Ecclesiam sunt debet habere bonum testimonium, sicut de beato Basilio legimus

Similiter diaconos, subaudis oportet esse pudicos. Quare tacuit de praesbyteris? quia in ordine episcopali comprehenduntur praesbyteris. Omnis enim episcopus praesbyter est, et tamen non omnis praesbyter episcopus est; non turpe lucrum sectantes, turpe lucrum est, per usuram et quasdam inventiones lucra temporalia cumulare.

Habentes mysterium fidei in conscientia bona. Mysterium [Col. 0792B] dicitur res occulta, et mysterium fidei appellat hic ipsam fidem qua credimus in Deum, quae occulta est, quia non videtur nisi in corde. Conscientiam bonam dicit spem bonam, ut per bona opera sperent percipere praemia aeterna. Habentes mysterium fidei, id est fidem perfectam in spe bona.

Similiter mulieres oportet esse pudicas. Quidam voluerunt hic intelligere diaconissas, sed non est illud, ut beatus Augustinus dicit.

Scias quomodo oporteat te in domo Dei conversari, quae est ecclesia Dei vivi, columna et firmamentum veritatis. Ecclesia, et columna, et firmamentum veritatis appellatur, quod unum est propter firmitatem fidei, et quia doctrinis coelestibus et divinis miraculis [Col. 0792C] firmata est.

Et manifeste magnum est pietatis sacramentum, quod manifestum est in carne, justificatum est in spiritu. Sacramentum dicitur occulta res, idem est et mysterium, sive mysticum aliquod. Sacramentum autem isto in loco appellat Apostolus Verbum Dei Patris, quod in natura Divinitatis in qua quod aequale est Patri invisibile manet. Sacramentum vero pietatis dicit, id est religionis et verae culturae, quia illi soli competit religio sancta, et illum convenit venerari. Istud magnum sacramentum pietatis manifeste est, id est manifestatum est in Ecclesia, in cordibus fidelium, quod Filius Dei est. Et hoc est quod subjungit: quod manifestatum est in carne, id est istud sacramentum quod in natura Divinitatis non poterat videri, [Col. 0792D] visibile factum est per carnem et per doctrinam coelestem, et per miracula divina. Unde dicitur in Evangelio: Hoc fecit initium signorum Jesus, et manifestavit gloriam suam (Joan. II). Justificatum est istud sacramentum in spiritu, id est justum apparuit esse per plenitudinem Divinitatis, quae erat in illo, et quae custodivit eum a peccato. Apparuit angelis, id est apostolis et praedicatoribus per carnem et miracula, praedicatum est gentibus ab apostolis quando profecti praedicaverunt ubique, creditum est in mundo, id est ab habitatoribus mundi creditum est quod ipse esset Verbum Dei, assumptum est in gloria paternae majestatis. Ordo praeposterus est: apparuit enim apostolis, ac deinde assumptum est ad dextoram [Col. 0793A] Patris, et sic postmodum praedicatum est ab apostolis, et creditum est a gentibus.



CAPUT IV.

Spiritus autem manifeste dicit, subaudis per me; tale est ac si diceret: Haec dicit Spiritus sanctus per me, quia in novissimis temporibus, id est in hac novissima aetate in qua modo sumus, discedent quidam a fide, attendentes spiritibus erroris, id est daemonibus in errorem illos trahentibus. Idem est quod subdit: et attendentes doctrinis daemoniorum in hypocrisi loquentium mendacium, id est in simulatione veritatis. Daemones enim loquuntur per hora haereticorum simulate, quasi vera sit eorum praedicatio: et cauteriatam habentium suam conscientiam. Cautere cauterium est ferramentum medici, a quo corrumpitur [Col. 0793B] et uritur cutis et caro hominis; et sicut cauterio cutis et caro corrumpitur, ita illorum mens qui a fide recedunt corrupta est prava doctrina et perverso opere, et hoc est quod dicit Apostolus: Corruptam habentes mentem.

Prohibentium nubere, id est nuptias celebrare, dicentes nuptias a diabolo esse invetas, non recolentes neque intelligentes quod dixit Dominus primis hominibus: Crescite et multiplicamini (Gen. I), et: Propter hoc relinquet homo patrem et matrem, et adhaerebit uxori suae (Gen. II). In his locis notavit Apostolus per Spiritum sanctum haereticos qui post discessum ejus fuerunt, Marcion videlicet, Hebion, Cherinthum, Manem, caeterosque perversi dogmatis doctores.

[Col. 0793C] Ineptas autem, id est non aptas et non congruas fidei, et aniles fabulas devita. Aniles fabulas appellat deliramenta, quae solent anus et vetulae mulierculae excogitare et narrare juvenculis. Exerce teipsum ad pietatem, id est extende ad cultum et religionem omnipotentis Dei, et ad misericordiam.

Nam corporalis exercitatio ad modicum, id est ad aliquid utilis est. Verum est quia exercitatio corporalis quae fit in aliquo opere, levamen praestat corpori; aliter: corporalis exercitatio quae fit in jejunio, in vigiliis, id est abstinentia, in refrenatione corporis, parum prodest illi qui habet unde faciat eleemosynam pauperi, et retinet illam. Pietas autem, id est misericordiae opus, ad omnia utilis est, promissionem [Col. 0793D] habens vitae praesentis, quae nunc est et futurae etiam vitae. Qui eleemosynam impendere pauperi curat, et in praesenti ministrat ei Deus temporalia subsidia, et in futuro vitam aeternam, et hoc est quod dicit: Promissionem habens praesentis vitae et futurae.

Qui est Salvator omnium hominum maxime fidelium. Sicut omnipotens Deus creator est omnium creaturarum, ita etiam salvator, quia ipse salvat illam in hoc saeculo. Maxime tamen fidelium salvator est, quos salvat in hoc saeculo et in futuro.

Nemo adolescentiam tuam contemnat. Adolescentia et juventus pro uno accipiuntur. Et Timotheus juvenis jam erat, ideo dicit: Talem te praebe, ut aetatem [Col. 0794A] tuam nemo possit spernere. Es juvenis aetate, sis senex mente et moribus.

Noli negligere gratiam qui in te est, quae data est tibi per prophetiam cum impositione manuum presbyteri. Gratiam appellat hic fidem, et sapientiam, atque remissionem peccatorum, et gratiam episcopatus, quae per prophetiam data est illi, quia prophetiae spiritu revelante cognovit beatus Paulus Timotheum dignum esse episcopali honore.



CAPUT V.

Seniorem ne increpaveris, quia solent senes dure accipere, quando increpantur a junioribus. Sed dicit beatus Gregorius, quia licet Apostolus dicat: Seniorem ne increpaveris, senior tamen stultus vehementer [Col. 0794B] est increpandus, etc.

Viduas honora, quae vere viduae sunt, id est talem quae sexaginta annorum est et fuit unius viri uxor, et quae desolata est a filiis, et filiabus, omnique substantia. Honor autem hic pro dono et muneribus accipitur.

Nam vidua quae in deliciis est vivens corpore, mortua est in anima apud Deum, licet apud homines videtur vivere.

Si quis fidelis vel si qua vidua suorum filiorum, et maxime domesticorum qui in domo ejus sunt, curam non habet, ut illos doceat recte vivere et conversari, fidem negavit per mala opera, et est infideli deterior; quia melius est viam veritatis non cognoscere quam postea deviare.

[Col. 0794C] Vidua eligatur, subaudis ad sustentandum de substantia Ecclesiae non minus sexaginta annorum, id est sexagenaria.

Cum enim luxuriatae fuerint illae adolescentiores viduae nubere volunt in Christo, id est in fide Christi, et fidelem Christianum accipere in maritum. Solent multae mulieres mortuis viris suis promittere Deo viduitatem, castitatem, et accipere velamen super caput suum, postea vero miscent se servis suis, et aliis et fornicatoribus, atque ad ultimum in Christo volunt nubere, id est aliquem Christianum accipere, dicentes: Quia non possum me continere, nubam alicui Christiano fideli. Istam talem juvenculam praecipit Apostolus devitare, habentes damnationem, quia primam fidem et promissionem, quam Deo promiserunt [Col. 0794D] permanere in viduitate, irritam fecerunt accipientes postea maritum.

Volo nullam occasionem dare adversario, id est volo ut occasionem non dent diabolo gratia sive causa, maledicti ut maledicantur et blasphementur ab illis.

Si qua fidelis mulier habet viduas filias aut neptes subministret illis quae necessaria sunt.

Qui bene praesunt praesbyteri, duplici honore digni habeantur. Duplicem honorem praecipit exhiberi praesbyteris, in salutationibus videlicet, ut humilient se illis subjecti, et exhibendis donis subsidiisque temporalibus.

Sine praejudicio nihil facias in aliam partem declinando, id est nihil facias nisi prius tuo judicio et [Col. 0795A] discretione examines, et discernas utrum faciendum sit nec ne.

Manus cito nemini imposueris, donec praebes vitam illius et fidem, utrum rectam fidem teneat atque doctrinam illius ut possit populum docere. Sine his tribus nullus est ordinandus episcopus aut presbyter, id est sine fide catholica, conversatione bona, et doctrina sana.

Neque communicaveris peccatis alienis. Peccatis communicat episcopus, id est particeps est peccatorum alicujus, quando cognoscit aliquem veraciter criminosum esse, vel audit malam famam illius, et ordinat illum episcopum vel presbyterum. Si vero ignorat peccata illius, nec audit illius malam famam, neque videt illum confessum aut convictum testibus, [Col. 0795B] licet sit peccator qui ordinatur, non est episcopus particeps peccatorum ejus.

Noli adhuc aquam bibere, sed modico vino utere propter stomachum tuum, et frequentes tuas infirmitates. Solent homines qui cum vino nutriti sunt, infirmari quando abstinent a vino, quia quasi natura est illis vinum bibere. Similiter de caeteris rebus cum quibus homo nutritus est, et quae in usu habuit: si quando ab illis abstinet, debilitatur corpus, et non valet explere ita divinum officium, et Dei servitio esse deditus. Quapropter ne Timotheus nimium abstinendo a vino infirmaretur amplius, et non posset postmodum divino operi insistere, praecipit ei Apostolus modico vino uti, quoniam si vinum cum temperantia et sobrietate quis biberit, levamen praestat [Col. 0795C] corpori. Sed quid est quod patrem Publii dyssenteria laborantem solo verbo sanavit Apostolus, et discipulum suum Timotheum non sanavit, nisi tantummodo medicinam quodammodo ostendit, per quam possit aliquid corpus allevare? Pater Publii quia infidelis erat, necesse habebat sanari per miraculum, ut per sanitatem corporis sibi praestitam perveniret ad sanitatem animae: Timotheus vero qui fidelis erat, non indigebat sanari per miraculum, quia fidelissimus erat.



CAPUT VI.

Si quis aliter docet, subaudis quam nos praedicamus, non debere servos fideles servire dominis infidelibus; et non acquiescit sanis sive veris sermonibus [Col. 0795D] Domini nostri Jesu Christi, et ei etiam doctrinae non acquiescit, quae secundum pietatem, id est secundum religionem est, subaudis de vita. In hoc loco Judaeos notat, qui dicebant non temere servum in servitio teneri nisi sex annis, secundum legis praeceptum. Sed dicit beatus Augustinus quia illud spiritaliter est intelligendum, magnumque mysterium in se continet, quod illi carnaliter observabant, et dicit omni tempore quo vixerit servus, debere dominis suis servire, nisi ab eis libertatem promeruerit.

Superbus est ille talis qui aliter docet nihil boni sciens, sed languens in animo circa quaestiones et pugnas verborum, quod unum est. Ex quibus quaestionibus oriuntur blasphemiae, quia blasphemat sacram [Col. 0796A] Scripturam per malam interpretationem; suspiciones malae ad invicem, quia unus suspicatur alium non recte intelligere conflictationes hominum mente corruptorum, quia confligendo inter se de quaestionibus, corrumpunt hominum mentes, et illi tales a veritate privati sunt, id est longe separati sunt, existimantium quaestum sive lucrum temporale esse pietatem sive praedicationem, id est qui ideo praedicant ut lucrum temporale possint accipere ab auditoribus.

Est autem quaestus magnus, pietas cum sufficientia. Ac si diceret: Vis scire, o Timothee, quod sit lucrum magnum seu quaestus? Pietas, id est fides et cognitio sanctae Trinitatis est lucrum magnum cum sufficientia, quando homo non desiderat plus habere [Col. 0796B] quam necesse est ad corporis necessitatem implendam.

Nam qui divites volunt fieri incidunt in tentationes diversas, quia diu noctuque cogitant quomodo possint ditari, et incidunt etiam in laqueum, id est in damnationem diaboli.

Radix sive initium omnium malorum est cupiditas, id est amor pecuniarum et honoris: quae et avaritia nominatur, quia omnia mala de illa procedunt. Videamus quomodo? verbi gratia: Volo adulterium perpetrare, occido virum mulieris, et hoc cupiditas agit; volo abundare divitiis, aufero equum alicujus, et exspolio alios, et in hoc cupiditas est; similiter de caeteris vitiis intelligendum est. Sed quaestio est in hoc loco: quare dicat Apostolus: Radix omnium malorum est cupiditas sive avaritia? [Col. 0796C] cum sapientia dicat: initium sive radix omnis peccati superbia: quomodo ergo erit utrumque et avaritia radix peccati, et superbia initium peccati. Utrumque verum est, quia ista duo conjuncta sunt, et unum sine altero nequaquam sit. Avaritia etenim non solum divitiarum est, sed altitudinis et dignitatis. Omnis namque superbus ideo se extollit ut major appareat aliis, et avarus ideo congregat divitias ut altior et potentior sit aliis in dignitate, et praecellat eos in multitudine divitiarum; quam, subaudis cupiditatem sive avaritiam, quidam appetentes, id est ultra modum quaerentes, erraverunt a fide, etc.

Apprehende vitam aeternam, recte docendo et bene vivendo, ad quam percipiendam vocatus es et [Col. 0796D] confessus bonam confessionem coram multis testibus. Apprehende vitam aeternam. Timotheus quando baptizatus est, tantae aetatis erat, ut interrogatus utrum crederet Deum omnipotentem, et quomodo crederet, ipse ore proprio confiteretur se credere.

Praecipio tibi coram Deo Patre qui vivificat omnia, subaudis quae vivificantur, et coram Christo Jesu, qui testimonium reddidit sub Pontio Pilato, bonam confessionem. Quod fuit illud testimonium, sive illa confessio? quod unum est, istud Pilato interrogante, utrum ipse esset rex Judaeorum? ait: Tu dicis: Ecce testimonium. Similiter quando dixit: Ego testimonium perhibeo veritati. Et quid praecipio tibi? [Col. 0797A] Ut serves mandatum tibi a me commendatum, sine macula, irreprehensibile usque in adventum Domini nostri Jesu Christi, id est usquequo ab illo voceris per mortem corporis, vel usque ad diem judicii servet unusquisque fidelium hoc mandatum, quod supra tibi commendavi, quem, subaudis adventum Domini nostri Jesu Christi, suis temporibus, id est congruis et dispositis, ostendet beatus et solus potens Rex regum et Dominus dominantium. Beatum et solum potentem Regemque regum ac Dominum dominantium debemus intelligere hic sanctam Trinitatem, Patrem videlicet, Filium, ac Spiritum sanctum, unum Deum omnipotentem, qui adventum hominis assumpti a Verbo ostendit congruis temporibus, qui solus habet immortalitatem, id est immutabilitatem. [Col. 0797B] Angeli et animae hominum immortales sunt, sed comparatione omnipotentis Dei, cujus immutabilitas neque initium, neque finem habet, isti immortales non sunt quia eorum immortalitas ex tempore coepit esse. Vel ut amplius dicamus, in hoc quod mutari potuerunt angeli et animae, quasi immortales non fuerunt. Quando enim angelus peccavit, in superbiam erigens se, cujus rei causa mutatus est de bono in malum, quasi in mortem cecidit, quia mutari potuit; similiter homo, quando peccando mutatus de bono in malum in mortem corporis et animae cecidit, ideoque solus omnipotens Deus et immortalis manet in aeternum, et lucem habitat inaccessibilem. Deus omnipotens lux est substantialis, quia illuminat omnem hominem; sed si [Col. 0797C] inaccessibilis est, quare dicit Psalmista: Accedite ad eum et illuminabimini (Psal. XXIII)? In hoc ergo est inaccessibilis, quia nemo potest accedere ad eum, nisi a Deo attrahatur. Qui vero a Deo attrahitur, illi est accessibilis, quem nullus vidit hominum, subaudis corporeis oculis, sed nec videre potest, sicuti est corporeis oculis, videtur tamen ex parte mentis intuitu. Divitibus hujus saeculi praecipe non sublime sapere, id est non superbire, neque in superbiam erigi, neque sperare in incerto divitiarum. [Col. 0798A] Divitiae hujus saeculi incertae sunt quia transitoriae sunt, quam plerumque amittet illas homo ante mortem, ex toto autem in ipsa morte. Ideoque nemo debet spem suam in illis ponere, sed in Deo, subaudis debet sperare, qui praestat nobis omnia abunde ad fruendum, id est qui omnia bona nobis administrat, quae possumus ita disponere in praesenti, ut in futuro fruamur remuneratione eorum. Praecipe etiam illis bene agere, videlicet ut bene agant, communicare, id est mortales se recogitare et socios esse aliis hominibus in fragilitate, et thesaurizare sibi fundamentum bonum in futurum, id est divitias sibi praeparare in futurum, faciendo amicos de mammona iniquitatis, juxta quod Dominus ait: Thesaurizate vobis thesauros in coelo: ubi est [Col. 0798B] thesaurus tuus, ibi est et cor tuum. O Timothee, depositum, sive commendatum custodi, id est gratiam fidei et sapientiae doctrinam quam tibi commendavi devitans, sive declinans profanas, id est irreligiosas novitates vocum. Sunt enim novitates vocum non profanae, sed religiosae, sicut legimus quod in Antiochia primum Christiani appellati sunt, et sicut sancti Patres in synodo novum quoddam nomen adinvenerunt homousion, id est unius substantiae: quod in tota serie divinarum Scripturarum ante non est inventum. Istae tales novitates vocum non sunt contra religionem, sed religiosae, quia ad religionem pertinent. Econtra sunt novitates vocum profanae, quas adinvenerunt haeretici, a quibus praecepit Apostolus declinare Timotheum. Et devita etiam oppositiones, [Col. 0798C] id est quaestiones scientiae falsi nominis, id est quaestiones Judaeorum, quas solent opponere, quae videntur quaestiones esse scientiae, sed falso nomen scientiae habent, quia non est ibi scientia quam, scientiam falsi nominis quidam promittentes, id est ostendentes, tanquam vera scientia sit circa fidem exciderunt, id est a veritate fidei alieni pejerunt. Gratia Dei tecum, subaudis sit. Amen, id est fiat quod oro, vel verum est quod hactenus dixi, etc.



IN EPISTOLAM II AD TIMOTHEUM.
[Col. 0797]


ARGUMENTUM.
[Col. 0797D]

Secundam Epistolum Timotheo scripsit ab urbe e carcere de exhortatione martyrii, et quid futurum sit temporibus novissimis, et sua passione; et ut perseveraret in officiis rectae praedicationis, et sancta operatione, etc.



CAPUT PRIMUM.

Paulus apostolus. Cujus Apostolus? Christi Jesu per voluntatem Dei Patris, secundum promissionem vitae quae est in Christo Jesu. Deus omnipotens Pater ad hoc voluit eligi per Filium suum Paulum apostolum, ut per illum annuntiaret promissionem vitae aeternae, quae est in Christo Jesu, id est quae datur per fidem Christi Jesu electis. Vita enim aeterna per [Col. 0798D] Christum datur, quia in illo consistit, sicut ipse dicit: Ego sum via, veritas et vita (Joan. XIV); et: Haec est vita aeterna ut cognoscant te, et quem misisti Jesum Christum, unum et verum Deum (Joan. XVII).

Timotheo charissimo filio, in Graeco habetur germanissimo fratri; gratias ago Deo meo, cui servio a progenitoribus, sive a patribus meis, in conscientia pura, id est in mente pura ab omni fictione et simulatione, quod sine intermissione habeam tui memoriam. Quidam codices habent: quam sine intermissione, sed melius est dicere quod legimus in Genesi (cap. XIV), quod Abraham revertente a caede quatuor regum, occurrerit ei Melchisedech, sacerdos Dei summi, et obtulerit et panem et vinum, cui Abraham [Col. 0799A] dedit decimas de praedis omnium hostium; et dicit idem Paulus apostolus in epistola ad Hebraeos, quod Levi, qui decimas accepit a fratribus suis, ipse decimatus est in proavo suo Abraham. Adhuc enim in lumbis erat Abrahae, quando decimas dedit Melchisedech sacerdoti. Unde considerandum est, quia sicut Levi in proavo suo decimatus est, ita Apostolus in Abraham, Isaac, et Jacob, aliisque patribus Deo servivit. Et hoc est quod dicit: Gratias ago Deo meo cui servio a progenitoribus meis. Hoc autem ideo dicit ut ostendat eamdem fidem habuisse ut veteres patres qui Domini adventum praecesserunt, quam habebat ipse aliique apostoli, et ab illis patribus descendit ad apostolos, et ab aliis ad nos, sicut et a nobis descendit ad illos qui futuri sunt. Refert [Col. 0799B] autem gratias Deo, quo donante semper erat memor discipuli sui Timothei, nec poterat illius oblivisci; vel etiam in hoc referebat ei gratias, quia serviebat illi a progenitoribus suis, desiderans te videre ut gaudio replear de tuo adventu, memor lacrymarum tuarum quas fudisti a me recedendo. Quando Apostolus ista sciebat, Timothus erat ultra mare, et ipse jacebat in carcere constrictus catenis et cippo: ideoque tantum desiderabat illum, ut in illo haberet aliquam consolationem. Nam quando ab illo discessit Timotheus, amarissimas fudit lacrymas. Recordationem accipiens, sive habens ejus fidei quae est in te non ficta, quia bonis operibus illam exornas, quae fides habitavit primum in avia tua Loide et in matre tua Eunice. Genealogiam Timothei [Col. 0799C] ad memoriam reducebat Apostolus, ut ostenderet amorem suum quem habebat non solum erga illum, sed etiam erga parentes ejus, quorum memoriam habebat; certus sum autem quod et in te, subaudis habitat eadem fides.

Propter quam causam, quia fidem veram habes, admoneo te ut resuscites gratiam Dei, quae est in te per impositionem manuum mearum. Quia Timotheus mansuetissimus erat et nimiae patientiae, hortatur illum Apostolus quatenus fortiter consistat in praedicationis officio, et fortiter redarguat negligentes, inquiens: Ideo admoneo te ut evigilare facias in te gratiam Dei, ut sine timore praedices, et corripias peccantes. Gratiam autem Dei appellat fidem, doctrinam, et operationem, quae omnia gratis dantur. [Col. 0799D] Non enim dedit nobis Deus spiritum timoris, sed virtutis. Duo sunt timores, unus bonus, alter malus: malus timor est qui a diabolo immittitur, quem habuit Petrus quando Dominum negavit, et de quo dicit Dominus: Nolite timere eos qui occidunt corpus (Matth. X); bonus autem timor a Deo datur, quem dicit Isaias super Dominum requievisse. Et requiescet, inquiens, super eum spiritus timoris Domini (Isa. XI), et de quo Dominus in Evangelio: Timete, inquit, eum qui potest animam et corpus perdere. De malo ergo timore, per quem quis discedit a fide, dicit Apostolus hic: Non dedit nobis spiritum timoris, ut timeamus persecutores hujus saeculi, et cessemus propter hoc a praedicatione, sed spiritum virtutis, id [Col. 0800A] est fortitudinis, ut constanter annuntiemur verbum fidei et dilectionis, ut diligamus Deum et proximum; et sobrietatis, ut in omnibus sobrie et temperate agamus.

Noli itaque erubescere testimonium Domini nostri. Erant quidam illo tempore qui erubescebant dicere Christum esse hominem verum, et mortuum, et passum: quidam etiam negabant illum natum esse de virgine, et resurrexisse a mortuis. Quapropter alloquitur Timotheum, inquiens: Nolite verecundari testimonium praebere Christo, quia natus est de virgine, quod passus est, quod mortuus est, quod resurrexit, atque ascendit ad coelos, ubi sedet nunc in gloria paterna. Sed neque me vinctum ejus erubescas aut despicias, quia non causa furti aut homicidii [Col. 0800B] teneor astrictus vinculis, sed pro veritate. Sed collabora Evangelio. Laboro ego, collabora tu mecum, secundum virtutem Dei, qui nos liberavit a morte et vocavit vocatione sua sancta. Hic jungit se omnibus Apostolis, quia Domino sunt vocati. Nam sicut Petrus, Andreas, Jacobus et Joannes a Domino vocati sunt, quibus dixit: Venite post me, faciam vos piscatores hominum (Marc. I), ita apostolus Paulus vocatus est de coelo, dicente Domino: Saule, Saule, quid me persequeris? (Act. IX.) Ista ergo vocatio sancta fuit quia per illam sanctificati sunt non secundum opera nostra, id est merita nostra vocavit nos, sed secundum propositum suum, id est, secundum quod ipse definivit et praedestinavit, vocavit nos, et secundum gratiam quae data est nobis in Christo Jesu, [Col. 0800C] ante tempora saecularia. Tempora saecularia debemus hic intelligere tempora et saecula quae ex eo tempore esse coeperunt, quo mundus factus est, et dies, et nox. Nam antea non erant saecula neque tempora, quousque venit vicissitudo dici et noctis, et mutabilitas temporis, sed quasi aevum erat. Igitur ante omnia saecula et tempora, data est apostolis gratia in praedestinatione Dei, quod apostoli Christi essent futuri, et omnes etiam electi a Deo praedestinati sunt in Christo ante initium mundi, sicut in epistola ad Ephesios dicitur: Qui praedestinavit nos in ipso, id est in Christo ante mundi constitutionem; de qua praedestinatione dicit Dominus in Evangelio: Clarifica me, tu Pater, apud temetipsum claritate quam habui in praedestinatione, priusquam mundus esset [Col. 0800D] (Joan. XVII). Manifestata est autem, subaudis eadem gratia, nunc in ultima aetate, per illuminationem Salvatoris nostri Jesu Christi, id est per doctrinam et miracula illius qui lux est, et qui illuminat omnem hominem (Joan. I). Ostensa est et manifestata illi gratia in mundo, quae est praedestinata ante exordium mundi, qui destruxit quidem mortem resurgendo, a mortuis et electos suos de morte revocando; illuminavit autem vitam et incorruptionem per Evangelium, id est vitam aeternam, et incorruptionem, atque immortalitatem quam habet in se, ex quo resurrexit a mortuis, quia resurgens a mortuis, jam non moritur. Vel ostendit et manifestavit, sive illuminat per praedicationem Evangelii, quoniam sicut [Col. 0801A] ille vivit, ita speramus nos resurgere et vivere sine fine feliciter cum illo, in quo, subaudis Evangelio, positus et constitutus sum ego praedicator.

Ob quam causam, subaudis quia ego constitutus sum praedicator Evangelii, etiam haec patior, sed non confundor, id est non erubesco. Quid patiebatur Apostolus? persecutiones, flagella, carceres, vincula, cippum, famem, sitim, et caetera talia incommoda. Scio enim cui credidi, id est Christo, ideoque non confundor inter tormenta, et certus sum quia potens est depositum meum servare in illum diem. Depositum posuit per commendatum, et quid Apostolus habebat commendatum Christo? salutem suam habebat apud illum commissam; inde dicit: Certus sum quia Christus cui credidi, potens [Col. 0801B] est servare salutem meam in illum diem, id est in diem judicii, quia salutem in spe et in fide illius collocavi.

Formam habens, id est exemplum sanorum verborum quae a me audisti. Sana verba sunt sive sana doctrina, quando hoc quod praedicatur operibus impletur.

Bonum depositum custodi per Spiritum sanctum qui habitat in nobis, id est doctrinam et operationem quam tibi commendavi, custodi per virtutem Spiritus sancti, qui est in nobis; vel depositum quod accepisti per Spiritum sanctum custodi.

Scis quia aversi sunt, id est recesserunt a me omnes qui in Asia sunt. Si Apostolus interim praedicavit in Asia, donec omnes Asiani crederent, sicut in Actibus apostolorum Lucas dixit, quare hic dicit [Col. 0801C] Apostolus a se omnes recessisse? Et ibi ergo et hic totum pro parte positum est. Crediderunt ergo omnes Asiani electi et praedestinati, recesserunt omnes reprobi et non praedestinati, ex quibus est Phygelus et Hermogenes. Alter fuit Phygelus, et alter fuit Philetus, et tamen uterque apostata Phygelus et Hermogenes socii fuerunt, de quibus hic dicitur, et Philetus similiter et Hymenaeus, de quibus in subsequentibus sermo habebitur. Phygelus ergo et Hermogenes adhaeserunt non simpliciter beato Apostolo, sed ut explorarent ejus praedicationem et conversationem, et reprehenderent eum; sed cum hoc non potuissent, recesserunt ab illo, quia non erant rectae fidei.

Det misericordiam Dominus Onesiphori domui, id [Col. 0801D] est familiae illius. Iste Onesiphorus Asianus fidelis erat affectus per praedicationem Apostoli. Qui cum sui causa venisset Romam ad imperatorem, ut pote quia nobilissimus erat magnaeque dignitatis, requisivit ubi esset Apostolus; et cum reperisset illum esse in carcere, non est dedignatus ad illum venire, sed consolatus est illum, et praebuit ei quae necessaria erant. Inde dicit Apostolus: saepe me refrigeravit, suo colloquio et consolatione, et catenam meam non erubuit.

Det illi Deus Pater invenire misericordiam in illa die a Domino, subaudis Filio, id est in die adventus Filii Dei ad judicium, det illi Deus Pater misericordiam invenire. Tale est hoc quale et illud quod [Col. 0802A] legitur in Genesi: Pluit Dominus Filius a Domino Patre. Quanta Ephesi ministravit, idem Onesiphorus non solum mihi et tibi, verum etiam aliis fidelibus; tu melius nosti, subaudis quam alius.



CAPUT II.

Tu vero, fili mi, confortare in gratia Dei vel in sapientia Dei, quae est in Christo Jesu, et quae audisti a me per multos testes, sive quae audivisti coram multis testibus, haec commenda fidelibus hominibus, qui idonei erunt et alios docere. Illis debet committi praedicatio divina qui apti sunt illi officio in omni conversatione sua, videlicet ut quod praedicant ore, confirment operibus.

Nemo militans Deo implicat se negotiis secularibus, [Col. 0802B] quia nemo potest duobus dominis servire (Luc. XVI), Deo et saeculo. Saecularia negotia sunt, per usuras et adulationes lucra temporalia acquirere, sicut faciunt illi qui regibus et comitibus ideo serviunt, ut ab eis temporalia accipiant beneficia. A talibus debent se custodire episcopi, qui (ut canones dicunt) praedicationi debent semper insistere et orationibus. Et non solum episcopi, sed etiam omnis ordo ecclesiasticus debet se inquantum valet ab his immunem reddere: ideoque debet qui Deo militat ab his se removere, ut ei placeat Deo, cui se probavit, id est cui se devovit tempore baptismatis.

Laborantem agricolam oportet primum de fructibus sui laboris percipere. Quantum ad litteram pertinet, dignum est ut agricola et vinitor primum fructus [Col. 0802C] sui laboris degustent: altiori autem sensu, ager est hic mundus vel Ecclesia; agricolae et vinitores sunt praedicatores, qui ligore verbi Dei excolunt, corda auditorum; qui debent fructus sui laboris, id est victum, et calceamentum, et vestimentum accipere ab auditoribus suis, qui dignus est operarius mercede sua. Et primum debent illi suam necessitatem implere ex his quae accipiunt, et sic postmodum aliis de his quae supersunt ministrare. Fortasse quaerit aliquis quare Apostolus, qui labore manuum suarum vivebat, talia praeceperit Timotheo, videlicet ut acciperet ab auditoribus suis ea quae necessaria sibi erant? Cui respondendum est Timotheum bonae voluntatis atque intentionis fuisse; et quia ipse sciebat beatum Apostolum labore manuum suarum vivere, [Col. 0802D] nihilque accipere a subjectis, volebat imitari magistrum; sed non volebat operari, gravatus infirmitate stomachi. Quapropter scripsit ei Apostolus quatenus acciperet a subjectis subsidia, consulens infirmitati illius. Unde et subidit: Intellige quae dico, subaudis quia ad te pertinent. Dabit enim tibi Dominus intellectum, non solum in hic, sed etiam in omnibus.

Memor esto Dominum Jesum resurrexisse a mortuis, ex semine David, id est de progenie David: secundum Evangelium meum, id est secundum praedicationem meam. Non oportet Timotheum, ita scribebat Apostolus, ut ipse ignoraret, sed propter haereticos quos pervidit futuros, qui dicturi erant [Col. 0803A] Christum non resurrexisse a mortuis, neque natum de virgine. Si enim de virgine natus non est, utique nec de semine, id est de progenie David descendit. Sed veritate roboratum illum de semine mulieris esse natum sine semine viri, et tamen virgo permansit.

In quo Evangelio laboro usque ad vincula quasi male operans, id est quasi latro aut homicida: sed verbum Dei non est alligatum, id est licet ego sim alligatus corpore, tamen verbum Dei non est alligatum; quia semper praedico positus in vinculis.

Ideo, subaudis quia verbum Dei non est alligatum, omnia incommoda sustineo propter electos, id est propter illos qui electi et praedestinati sunt ut salutem consequantur.

Nam si commortui sumus, et convivemus, id est si morimur peccatis in baptismate, sicut Christus mortuus [Col. 0803B] est carne sine peccato, vivemus utique cum illo vita aeterna, si in bonis operibus permanserimus, et supervivemus in spe.

Si sustinebimus, subaudis tribulationes et passiones pro Christo in hoc saeculo, sicut ipse sustinuit pro nobis, et conregnabimus cum illo in aeterna beatitudine; si negaverimus, subaudis illum coram hominibus, et ille negabit nos, sicut ipse dixit: Qui negaverit me coram hominibus, negabo eum coram Patre meo (Matth. X).

Si non credimus illum, subaudis Filium Dei esse et verum Deum, ille fidelis manet, id est verus Deus manet. Sicut Deus omnipotens non eget nostra laude, sic etiam si adhaeremus illi non crescit, neque recesserimus [Col. 0803C] decrescit, quia semper manet idem. Negare seipsum non potest, id est negare seipsum non vult quod non sit Deus, ut beatus Augustinus dicit: nec enim decet Deum ut semetipsum neget.

Haec commone, testificans coram Deo, id est testem Deum invocans. Noli verbis contendere, subaudis neque cum gentibus neque cum Judaeis; ad nihil enim utile est contendere, nisi ad subversionem sive ad deceptionem audientium. Saepe dum contendunt homines de quaestionibus Scripturarum, maxime illi qui sapientes videntur esse decipiunt corda auditorum simplicium, quia plerumque talia proferunt quae contra salutem sunt et contra veritatem, non curantes nisi tantummodo ut vindicant. Attamen si aliquid disputandum est de Scripturis divinis, inter [Col. 0803D] sapientes potius collatio est habenda cum ratione, quam contentio cum furore.

Sollicite, id est studiose, cura teipsum probabilem, id est probatum et laudabilem, exhibere Deo operarium inconfusibilem, sive irreprehensibilem, recte tractantem et cum veritate exponentem verbum veritatis.

Profana autem, id est irreligiosa et veritati contraria, et vaniloquia quae nullam utilitatem habent, devita et fuge. Multum enim proficiunt ad impietatem, id est multum praevalent ad irreligiositatem vaniloquia, et sermo eorum, id est sermo haereticorum ut cancer serpit. Sicut morbus qui appellatur cancer, quando nascitur in membro hominis, totum membrum [Col. 0804A] occupat, et plerumque totum corpus mortificat, quia magis ac magis servit, id est crescit, carnemque comedit, ita sermo haereticorum vitam animae comedit, id est fidem comedit et mortificat ipsam animam suo errore: et sicut cancer serpit, id est crescit de membro in membrum, ita error crescit de uno transeundo in plurimos. Ex quibus haereticis vaniloquia sive inaniloquia habentibus est Hymenaeus et Philetus, qui a veritate fidei exciderunt, sive ceciderunt, dicentes resurrectionem jam factam. Duae resurrectiones a Domino sunt prolatae et a nobis creditae: prima est quae fit in anima et in fide, quando homo qui mortuus est in infidelitate, in inobedientia, in injustitia, omnibusque peccatis, venit ad baptismum, et per fidem qua credit in Deum [Col. 0804B] omnipotentem, et per gratiam baptismatis resurgit ad fidem et obedientiam. De qua resurrectione dicit Dominus: Venit hora, et nunc est quando mortui audient vocem Filii Dei; et qui audierint, id est qui obedierint, vivent (Joan. V). Altera est generalis corporum quid erit in die judicii, de qua etiam ait Dominus: Venit hora in qua omnes qui in monumentis sunt audient vocem Filii Dei, et procedent (Ibid.). De illa resurrectione quae fit in anima et in fide loquitur hic Apostolus quam Hymenaeus et Philetus dicebant jam esse. Et nunquid verum non dicebant? Verum utique, neque proter hoc reprehenduntur ab Apostolo; sed propterea quia istam solummodo confitebantur, alteram quae erit in corpore denegantes. Omnes enim sectae quae suum errorem hominibus [Col. 0804C] inserere praesumpserunt, non negaverunt istam mentium resurrectionem, ut beatus Augustinus dicit, sed corporum, ne dicerent eis: Si non resurget anima, quare mihi talia loqueris? Quid in me facere vis? Si non facis ex deteriore meliorem, quare mihi loqueris? Multi tamen carnis resurrectionem negaverunt, sicut Hymenaeus et Philetus, qui a fide et societate beati Pauli recedentes seminabant errorem hujusmodi: Quicunque baptizatus est jam resurrexit in anima. Non est necesse ut timeat aliquis, quia non erit resurrectio corporum.

Sed firmum fundamentum Dei stat, habens signaculum hoc. Quasi diceret aliquis: Et quis poterit resistere eis, Phileto scilicet et Hymenaeo? Ideo subjecit statim: Firmum autem fundamentum Dei [Col. 0804D] stat. Firmum fundamentum Dei appellat fidem firmam qua credimus Deum omnipotentem, sicut credendum est, et qua credimus resurrectionem animarum in praesenti et corporum in futuro. Istud fundamentum stat in cordibus fidelium habens hoc signaculum, subaudis quod sequitur: Novit Dominus qui sunt ejus. Ista est impressio sigilli, quia novit, id est elegit Dominus illos qui ad ejus haereditatem pertinent. Et hoc est signaculum fidei, quia aliis recedentibus a fide, illi qui electi sunt, nullo modo possunt seduci. Nam Dei cognoscere, eligere est. Et si ita est, id est si Dominus eligit illos qui sunt ejus, discedat ab iniquitate, id est ab hominibus iniquis, et si non valet corpore, saltem mente. Vel etiam ab [Col. 0805A] omni iniquitate et errore recedat omnis electus qui nominat nomen Domini, sicut nominandum est, corde videlicet, ore et opere.

In magna autem domo non solum sunt vasa aurea et argentea, sed et lignea et fictilia. Quantum ad litteram attinet: in magna domo regis, aut alicujus hominis magni sunt vasa aurea et argentea in honorem in quibus ipse comedit et potat: sunt lignea et fictilia in contumeliam ubi concoquuntur carnes et defertur aliquid. Altiori autem sensu, ista magna domus sancta Ecclesia est, quae tantae magnitudinis est ut ab oriente usque ad occidentem, a meridie usque ad septentrionem protendatur. In qua sunt vasa aurea et argentea, electi: sunt lignea et fictilia, reprobi. Per aurum intelliguntur illi qui spiritalem [Col. 0805B] sensum habent, per argentum minoris dignitatis qui habent eloquium et sermonem. Isti sunt in honorem, quia ad honorem et gloriam patriae coelestis sublevabuntur: lignea et fictilia sunt reprobi, qui demerguntur in supplicium damnationis.

Si quis ergo se emundaverit ab istis, subaudis haereticis et erroribus, erit vas in honorem. Juvenilia autem desideria, id est adulterium, immunditiam, luxuriam, furtum, rapinam, venationem, vagabunditatem, omnemque lasciviam, devita et fuge. Sectare, id est amplectere justitiam, ut recte vivas: ac si diceret: In locum juvenilium desideriorum insere istas virtutes.

Stultas autem quaestiones Judaeorum, haereticorum atque gentilium, et quae sunt sine disciplina, id est [Col. 0805C] sine aliqua utilitate, devita, quia generant lites, lites vero generant odium.

Servum autem Domini oportet docibilem esse. Quantum ad proprietatem verborum pertinet, hoc distat inter docilem et docibilem, quia docilis est qui alios potest docere: docibilis qui facile potest doceri; unde dicitur: Erunt omnes docibiles Deo (Joan. VI), id est facile docebuntur a Deo. Sed Apostolus non curans de proprietate verborum, videtur in hoc loco docibilem posuisse pro docili: quia episcopus docilis debet esse, id est alios debet docere.

Cum modestia corripientem eos qui resistunt veritati, ne forte det illis Deus poenitentiam, subaudis de pristinis erroribus et peccatis, ad agnoscendam veritatem. [Col. 0805D] Hic sermo quo dicit ne forte, vel sicut quidam codices habent, ne quando det illis Deus poenitentiam, pro si forte ponebatur antiquitus, sed modo inusitatus habetur. Corripientem, inquit, eos cum modestia, si forte det illis Deus poenitentiam. Et resipiscant a diaboli laqueis, id est ut recedant ab erroribus diaboli, quibus illaqueati tenentur et incipiant iterum sapere veritatem. Nam resipiscere est quasi resapere. A quo, id est a diabolo, capti tenentur ad ipsius diaboli voluntatem peragendam.



CAPUT III.

In novissimis diebus, id est in ultima aetate, erunt homines seipsos amantes, subaudis, non Deum. Seipsum [Col. 0806A] amat qui sibimetipsi placet, qui desideria et voluntates proprias implet, non Dei: nec potest dicere cum Petro veraciter: Tu scis quia amo te (Joan. XXI). Nam ille Deum amat qui non quaerit suam voluntatem, sed Dei. Paulus apostolus propheta erat, ideoque prophetavit quae modo sunt in ecclesia, et quae adhuc futura sunt. Qui enim hoc animo pascunt oves Christi, ut suas velint esse, non Christi, se convincuntur amare, non Christum. Et erunt cupidi, id est amatores pecuniarum; elati, volentes aliis dominari; superbi, gloriantes de honoribus quos a subjectis accipiunt; blasphemi, Deum blasphemantes per haereses; parentibus non obedientes, id est patribus spiritalibus vel etiam patri et matri; ingrati, beneficiis Dei, vel malum pro malo [Col. 0806B] reddentes; scelesti, patrem et matrem non honorantes, modum peccati transcendentes, vel interficientes animas suas et alienas; sine affectione, id est sine dilectione, non compatientes infirmis; criminatores, id est detractores, famam sanctorum maculare conantes; incontinentes, id est cupiditates pessimas non refrenantes; immites, id est saevi, lites generantes; sine benignitate, id est sine benevolentia, nescientes neque volentes subvenire aliis; proditores, id est facta bonorum hominum, quae occultanda sunt, inimicis indicantes et manifestantes: quia non est homo qui faciat bonum et non peccet; protervi, id est procaces, verecundiam humanam inverecunda excogitatione perturbantes; voluptatum amatores magis quam Dei, id est spiritalibus gaudiis laetitias [Col. 0806C] temporales anteponentes, et desideria carnis perficientes. Haec omnia vitia ex illa radice pullulant quod sunt homines seipsos amantes.

Habentes quidem speciem pietatis, id est exemplum religionis, virtutem autem ejus abnegantes. Virtus religionis sive pietatis est finis sive completio praecepti, id est charitas de corde puro et conscientia bona, et fide non ficta, id est charitas cum fide, et spe, et cum exsecutione bonorum operum.

Ex his enim, subaudis haereticis, sunt qui penetrant domos, et captivas ducunt mulierculas oneratas peccatis. Praevidit Spiritu sancto repletus Apostolus Manichaeos haereticos futuros et alios, et loquitur de futuro quasi de praesenti. Manichaei enim ingrediebantur in domos mulierum et decipiebant eas, et [Col. 0806D] hoc maxime apud Persidem. Inde dicit Apostolus: Erunt, inquiens, quidam qui penetrabunt mulierum domos, et ducent mulierculas captivas a sensu rectae fidei ad pravum sensum oneratas peccatis. Quae ducuntur variis desideriis atque erroribus; semper discentes, et nunquam ad scientiam veritatis pervenientes. Studium videntur habere, sed non perveniunt ad hoc ut discernant inter veritatem et mendacium, inter bonum et malum.

Quemadmodum autem Jannes et Mambres restiterunt Moysi, ita et hi resistunt veritati. Animositas haereticorum semper inquieta est. Quos magi Pharaonis haberent conatus demonstrat Apostolus Jannes et Mambres duo fratres fuerunt magi, quorum [Col. 0807A] nomina Apostolus non invenit in divinis libris, sed in apocryphis, id est in occultis, qui ab omnibus non sunt legendi, quia inter vera multa continentur falsa. Isti ergo duo magi restiterunt Moysi, quando et virgas suas converterunt in dracones, sicut Moyses suam, et aquam in sanguinem. Sed cum perventum esset ad tertium signum, id est ad cymphes, ibi defecerunt, dicentes: Digitus Dei hic est. Sublato enim signo a terra, sublata est et eorum magica maleficentia. Et bene etiam a tertio signo superati sunt, quia virtute Spiritus sancti, qui tertia persona est Trinitatis, illorum maleficentia est victa. Homines dico erunt corrupti mente reprobi circa fidem, id est non probi, sed ultra non poterunt, subaudis resistere, si adhibita fuerit veritas. Sic factum est [Col. 0807B] statim ut haeretici in concilium verorum doctorum venerunt, et cum illis coeperunt habere narrationem ultra non potuerunt superare suis erroribus alios, sicut Elvidius superatus a beato Hieronymo, et alii haeretici ab aliis veris doctoribus.

Tu autem assecutus es meam doctrinam et institutionem, quod idipsum est. Instituo autem dicitur quasi intus statuo. Et assecutus es etiam propositum meum bene vivendi.

Omnes qui volunt pie, id est religiose ac juste, vivere in Christo Jesu, persecutionem patientur aut a diabolo, aut a malis hominibus, vel etiam a suis ipsis membris.

Omnis scriptura divinitus inspirata, id est a Deo data, utilis est ad docendum alios, ad redarguendum [Col. 0807C] negligentes, ad corripiendum volentes in malitia permanere, ad erudiendum in justitia, ut perfectus sit homo Dei, ad omne opus bonum instructus.



CAPUT IV.

Testificor coram Deo et Christo Jesu, qui judicaturus et vivos et mortuos, per adventum ipsius et regnum ejus, praedica verbum Evangelii: Insta in admonitione opportune volentibus et in portu quietis consistentibus, importune nolentibus: argue peccantes, obsecra bene laborantes ut in melius proficiant, increpa illos qui nolunt corrigere se in omni patientia et doctrina. Quid est quod ad Titum scribens praecepit illi, inquiens increpa cum omni imperio, et ad Timotheum similiter epistolam dirigens dicit, increpa cum omni patientia, nisi quia medicus erat [Col. 0807D] amborum? Nam Titus nimiae erat patientiae, ideoque praecepit ei et instigavit ad hoc ut increparet cum omni imperio, ne forte propter suam mansuetudinem non corriperet delinquentes. Timotheus autem quia acrioris animi erat, necesse habebat admonere, ut cum omni patientia increparet delinquentes, ne forte ultra modum dure increpans, in desperationem aliquem pusillanimem poneret.

Ad sua desideria coacervabunt sibi magistros, id est veritatis magistros contemnentes, congregabunt sibi magistros qui illa loquantur quae ipsi desiderant, et ad voluntatem ipsorum pertinent. Prurientes auribus. Prurire est scalpere; illi pruriunt auribus qui semper aures habent intentas ad hoc ut aliquid novi audiant.

[Col. 0808A] Opus fac evangelistae. Opus evangelistae est docere et operari, sicut legimus de Christo, quia coepit Jesus facere et docere (Act. I). Qui ergo bonum aliquod denuntiat, sed ipse idipsum opus non implet quod docet, evangelista quidem appellari potest, sed opus evangelistae non facit. Ministerium tuum imple. Ministerium illius erat alios docere, ut eo recedente a corpore, remaneret aliquis qui in ejus locum subrogari potuisset, et est sensus: Tempus meae passionis jam imminet, in proximo est et tuus recessus. Sicut ergo te docui, ut remaneret post me qui ministerium meum impleret, sic et tu alios instrue qui tibi succedant; et quasi ei diceret Timotheus: Quare mihi praecipis ut ministerium meum impleam? subjunxit, inquiens:

[Col. 0808B] Ego enim jam delibor, et tempus meae resolutionis instat, sive imminet. Libare dicimus degustare, et fundere, vel immolare: inde componitur: delibo, debas, et delibor, delibaris, hic autem pro sacrificatione et immolatione ponitur, ac si diceret: Ego enim jam immolor. Sacerdos Petri et Pauli exstitit Nero, sed ejus immolatio non est reputata ad gratiam, mors autem illorum gratissimum sacrificium fuit Deo.

Bonum certamem certavi, id est bene pugnavi, cursum consummavi. Sicut ille qui in stadio currebat, perveniens ad locum destinatum, bravium sibi promissum accipiebat, sic beatus Apostolus inter metas fidei currens, pervenit ad coronam sui laboris. Unde ipse dicit: Fidem servavi.

[Col. 0808C] In reliquo, sive de reliquo vel de caetero, reposita est mihi et reservata apud Deum, corona justitiae quam reddet mihi Dominus in illa die, id est in die judicii, justus judex. Sic loquitur de die judicii absolute, quasi de re omnibus nota. Re enim vera omnibus certa et nota debet esse illa dies, et ab omnibus exspectanda. Non solum autem mihi, subaudis reddet coronam, sed et his qui diligunt adventum ejus. Illi diligunt adventum ejus qui securi de praemio sperant se remunerari ab illo. Sicut rex quilibet aut imperator alicui suorum principum coronam tribuebat antiquitus victoriam reportanti ab hostibus, ita Dominus suis victoribus et militibus praemia aeterna et bravia sine fine mansura donabit.

[Col. 0808D] Demas me reliquit diligens hoc saeculum magis quam Deum, et abit Thessalonicam. Iste adhaesit beato Apostolo per multum tempus, sed cum tempus persecutionis advenisset, recessit ab illo, factusque est apostata.

Crescens in Galatiam. Iste exstitit fidelis, et causa praedicationis abiit ad alias nationes, Apostolo volente: similiter et Titus.

Marcum assume, et adhuc tecum. Est enim mihi utilis in ministerio praedicationis. Iste est Marcus evangelista, qui cum Petro et Paulo multo tempore mansit, aliquando morans apud Petrum, aliquando apud Paulum.

Penulam quam reliqui Troade apud Carpum, veniens [Col. 0809A] affer tecum, et libros, quos ibi dimisi, maxime autem membranas defer, ubi scribam meas epistolas. Penula vestis erat consularis, qua induebantur consules Romani quando ingrediebantur in curiam. Sed forte quaeret aliquis quomodo vel unde acciderit hoc genus vestimenti beato Apostolo? Cui respondendum est: Romanos ante adventum Domini hunc habuisse morem sive consuetudinem, quando monarchiam totius orbis sibi acquirebant, ut quaecunque gens eis cum pace et coronis occurrisset, darent ei libertatem, intantum ut fratres eorum dicerentur, civesque Romani appellarentur, dabantque eis potestatem aedificandi curiam et habere consules, sicut et illi habebant. Pater igitur Pauli de Giscali oppido terrae repromissionis fuit, ubi natus [Col. 0809B] translatus est in Tarsum Ciliciae. Quodam tempore venientibus Romanis per Ciliciam occurrit eis ipse cum aliis Tarsensibus, utpote qui nobilis inter illos habebatur: excepit eos cum pace. Tunc Romani dederunt eis libertatem supradictam, et potestatem aedificandi curiam, vestesque induere consulares, ut penulati intrarent in curiam more Romanorum, ibique pater beati Pauli penulam accipere meruit causa dignitatis. Post cujus mortem Apostolus ob memoriam ejus recordationis, hanc vestem sibi retinuit.

Alexander aerarius multa mala mihi ostendit. Iste est Alexander de quo jam supradiximus, qui reversus est ad apostasiam. Et quia erat artifex, fabricabat aedes Dianae apud Athenas, unde et ipse commovit [Col. 0809C] omnem civitatem contra Apostolum; resistens fortiter praedicationi ejus. Reddet ei Dominus secundum opera ejus. Non ait: Reddat optativo modo, sed reddet indicativo, quod verbum praenuntiantis est, non imprecantis. Sic dicit et de illa hypocrisi Judaeorum, cui eversionem imminere cernebat: Percutiet te Deus, paries dealbate (Act. XXIII). Prophetae namque solent maxime figura imprecantis futura praedicere, sicut figura praeteriti temporis ea quae ventura erant, saepe cecinerunt.

[Col. 0810A] In prima mea defensione nemo mihi affuit. Defensionem in hoc loco appellat persecutionem atque pressuram, quam sustinuit quando in primordio suae fidei missus est cum Barnaba a Spiritu sancto ad praedicandum. Quam persecutionem bene vocat defensionem, quia tribulatio temporalis defendet electos in die judicii a poenis inferni. Omnes me dereliquerunt: non illis imputetur. Non orat pro Alexandro qui invidentia fraternitatem oppugnando peccaverat, sed pro his orat qui non abruperant amorem, sed timore succubuerant ut eis ignoscatur. Quapropter interest multum cum post agnitionem Dei quisquam oppugnat fraternitatem, et adversus ipsam gratiam qua reconciliatus est Deo, invidentiae facibus agitatur.

[Col. 0810B] Dominus autem mihi astitit, ut audiant omnes gentes verbum praedicationis de ore meo, et liberatus sum de ore leonis, id est de insidiis diaboli, de quo dicit Petrus: Adversarius vester diabolus tanquam leo rugiens circuit, quaerens quem devoret (I Petr. V). Vel etiam leonem appellat Neronem, de cujus manibus liberavit eum Dominus quando venit Romam, adductus ab his qui praeerant Judaeae, ob hoc quia Caesarem appellavit. Nam cum venisset Romam, duobus annis mansit in libera custodia, et in suo conductu, et postea transivit ad alias nationes quae erant in circuitu Romae. Nam quando ista scribebat, in libera custodia erat: et quia statim ut adductus est, non est interfectus idcirco dicit se liberatum.

[Col. 0810C] Dominus Jesus Christus cum spiritu tuo, sit. Dominus Jesus Christus, Deus et homo est, ideo orat Apostolus, ut Verbum Dei Patris, Dominus videlicet Jesus, sit cum spiritu illius. Et si fuerit cum spiritu, erit et cum corpore. Gratia vobiscum, id est remissio peccatorum et reconciliatio Dei Patris omniaque bona quae divinitus gratis largiuntur, sint vobiscum. Amen. Id est fiat, vel vera sint quae hactenus scripsi, etc.



IN EPISTOLAM AD TITUM.
[Col. 0809]


ARGUMENTUM.
[Col. 0809D]

Transiens Apostolus a Creta insula ad alias nationes et civitatum incolas, reliquit Titum discipulum suum Cretae vice sua ut haberent nuper ad fidem venientes protectorem, ne forte Judaeorum garrulitate, aut haereticorum latratu, a statu rectae fidei subverterentur. Sed ut illum sollicitiorem redderet, praesertim cum castigatio seu hortatio magistrorum studiosorum studiosiores efficiat discipulos, commonefacit eum et instruit ad plenum de constitutione presbyterii et de spiritali conversatione, et de haereticis vitandis qui Judaicis fabulis credunt, scribens, ei a Nicopoli civitate.



CAPUT PRIMUM

Paulus servus Dei. Cum Dominus ac Redemptor [Col. 0810D] noster apostolis suis dixerit (Joan. XV). Jam non dicam vos servos, sed amicos meos, quaeri potest quare egregius praedicator et magister gentium servum se postmodum vocaverit? Sed si bene perpenderimus, duo esse genera servitutis, sicut et timoris, procul dubio luce clarius patebit, quia non exstitit contrarius verbis Dominicis. Si quidem servitus timoris est, qua timet servus Dominum suum, et ancilla dominam suam, timentes ab eis flagellari: servitus autem amoris est, qua timet bonus filius patrem suum, metuens animum ejus offendere in aliquo, atque haereditate privari. De servitute ergo illa quae pertinet ad timorem poenatem, dicit apostolis quia jam non dicam vos servos timoris, sed amoris. De illa vero quae pertinet ad amorem filiorum, loquitur [Col. 0811A] alibi dicens: Cum feceritis omnia quae praecepta sunt vobis, dicite, Servi inutiles sumus, quod debuimus facere fecimus (Luc. XVII). Et Psalmista: Timor Domini sanctus permanens in saeculum saeculi (Psal. XVIII). Hunc namque timorem habent et sancti angeli, quem profecto habuerunt apostoli per adventum Spiritus sancti, per quem diffusa est charitas in cordibus eorum, quem et nos summopere debemus habere. Quaeri etiam potest, quid sit quod in Epistola ad Romanos servum se Jesu Christi vocat, hic autem servum Dei Patris: nam cum dicit Paulus, servus Dei, nomine Dei, persona Patris accipitur. Ad quod dicendum, quia ut demonstraret in tribus personis unam essentiam unamque deitatem, atque unam potentiam esse, aperte ibi servum se dixit Jesu Christi, [Col. 0811B] et hic Dei Patris: quoniam sicut illae tres personae regnant et dominantur omni creaturae, ita inseparabiliter omnem servum sibi devotum possident: ac per hoc quicunque servus est Christi utique servus est Patris ac Spiritus sancti. Apostolus autem Jesu Christi dixit: Sicut servitus Apostoli indifferenter ad totam Trinitatem refertur, ita quoque apostolatus ejus in commune ad totam Trinitatem est referendus. Tota enim Trinitas elegit illum ad praedicationis gratiam, dicens ad apostolos: Segregate mihi Paulum et Barnabam in opus quod assumpsi eos (Act. XIII). At vero considerate discrevit servitutem ab apostolatu, quoniam non omnis qui servus, statim et Apostolus, sed quicunque apostolus, utique et servus. Secundum fidem electorum Dei. [Col. 0811C] Electos hic accipere debemus illos de quibus Dominus dicit: Non vos me elegistis, sed ego elegi vos (Joan. XV), et de quibus idem egregius praedicator, Qui elegit nos in Christo ante mundi constitutionem (Ephes. I) eos videlicet, qui non tantum vocati, sed insuper electi sunt ad gloriam sempiternam, secundum quorum electorum fidem Paulus Christi Jesu apostolus est, quia ad rectitudinem fidei quam ipsi apostoli tenuerunt, missus est ipse gentibus praedicare. Et agnitionem veritatis quae secundum pietatem est. Ex superioribus pendet hoc modo: Apostolus Jesu Christi secundum fidem electorum Dei, et secundum agnitionem veritatis, quae veritas secundum pietatem est. Veritas est Christus, qui dixit: Ego sum via, veritas, et vita (Joan. VII): secundum cujus agnitionem [Col. 0811D] Paulus apostolus officium implevit, imo secundum agnitionem totius Trinitatis, quae summa veritas est. In hoc enim secundum agnitionem veritatis Apostolus exstitit, quia agnovit omnipotentem Deum trinitatem habere in personis, et unitatem in substantia deitatis. Et haec agnitio veritatis, bene secundum pietatem (hoc est cultum et religionem Dei) dicitur constare, quoniam ea docet, et ea amando amplectitur, quae ad religionem veri Dei pertinent. Est namque veritas carens pietate, sicut in liberalibus artibus. Grammatica enim atque dialectica, veritatem recte loquendi habent, et inter falsa et vera syllogismorum argumentatione dijudicat, sed tamen agnitionem pietatis minime in se habent, dum de [Col. 0812A] religione veri Dei et salute animae non disputant. Geometria quoque et arithmetica simulque et musica, quae numerorum subtilitate consistunt, agnitionem veritatis, in se quidem habent, sed non est illa scientia pietatis agnitio. Ut ergo Apostolus ostenderet se agnitionem illius veritatis habere, quae secundum pietatem est, idcirco provide ista protulit. Sequitur:

In spem vitae aeternae. Fides electorum et agnitio veritatis, quae secundum pietatem est, in spem vitae aeternae remunerationis posita est: quia quicunque fidem rectam habet atque agnitionem omnipotentis Dei, quam pie et religiose vivendo exornat, utique spem aeternae remunerationis possidet. Neque enim aliquis valet habere fidem agnitionemque veritatis, [Col. 0812B] si defuerit spes certa. Quam promisit, qui non mentitur, Deus, ante tempora saecularia. Certum omnibus fidelibus est, quia omnis homo mendax, solus autem Deus verax, qui potest cuncta implere quae promisit. Ipse ergo qui non mentitur, quia summa veritas est, ipse promisit fidelibus suis vitam aeternam ante tempora saecularia. Saecularia dicuntur a sequendo, quod in se resolvantur: Varrone teste. Saecula autem computantur ex eo quo materies informis per species discreta est, et ex quo Deus dixit: Fiat lux, et facta est lux (Gen. I). Ex eo enim coepit varietas temporis et vicissitudo horarum pariterque dierum in semet resolvi: ant a vero, ut doctores dicunt, non erat tempus sed aevum, quod solummodo esse habebat. Nam inter tempus et aevum hoc distat, quia aevum [Col. 0812C] stabile est, tempus vero mutabile. Sed si hominibus promisit vitam aeternam, quod omnino non dubium est, quomodo promisit illis qui necdum erant creati ante tempora saecularia, nisi quia in ejus aeternitate in praescientia et praedestinatione jam fixum erat quod congruo tempore futurum erat. Quamvis igitur humana divinis ex toto non sint comparanda, dicamus aliquid sub exemplo, ut lucidius comprehendatur quod dicitur: Quilibet hominum cupidus filii, multo antequam habeat illum, procurat domos, familiam, possessiones praediorum, disponens in animo suo omnia illa dare filio, necdum adhuc nato: ita et omnipotens Deus in praescientia et praedestinatione sua promisit fidelibus atque electis suis ante omnia [Col. 0812D] tempora vitam aeternam dandam. Sequitur:

[Col. 0812D] Manifestavit autem temporibus suis verbum suum in praedicatione, quae credita est mihi secundum praeceptum Salvatoris nostri Dei. Verbum Dei Patris, Filius est, de quo Joannes: In principio, inquiens, erat Verbum, et Verbum erat apud Deum, et Deus erat Verbum (Joan. I). Istud Verbum quod in natura Deitatis invisibile erat, manifestavit Deus Pater per humanam naturam, in qua homo factus, visibilis mundo apparuit temporibus suis, id est congruis et ab illo dispositis, de quibus idem Apostolus alias dicit: Postquam venit plenitudo temporis, misit Deus Filium suum (Gal. IV), etc. Vita ergo aeterna quam promisit Deus Pater electis ante omnia saecula, Verbum illius est, quod de seipso dixit: Ego sum via, [Col. 0813A] veritas et vita (Joan. VI). Et qui Filium promeretur habere qui est vita, habet utique Patrem cum Spiritu sancto, quae tota Trinitas una vita aeterna est, sicut ipse Dominus ait: Haec est vita aeterna, ut cognoscant te, et quem misisti Jesum Christum (Joan. XVII), cum Spiritu sancto unum et verum Deum esse. Vitam igitur aeternam, quam promisit ante omnia saecula, id est Verbum suum, manifestavit Deus Pater temporibus suis, eo modo quo dictum est. Manifestavit quoque nobis, quoniam vidimus illum praesentem in praedicatione sive per doctrinam Pauli apostoli, quae credita et commendata est ei secundum praeceptum Salvatoris nostri Dei, qui dixit Apostolis: Segregate mihi Paulum et Barnabam in opus ad quod assumpsi eos (Act. XIII). Salvator [Col. 0814A] autem Deus non alius intelligitur quam Filius. Ipse enim cum Patre et Spiritu sancto unus et verus Salvator et Deus est.

Tito, dilecto filio. Filium suum eum vocat doctrina, exemplo, eruditione, atque disciplina, non tamen natura. Eodem modo Titus filius ejus erat quo et Corinthii, quibus ipse dicebat: Per Evangelium ego vos genui (I Cor. IV). Nam ipse ad fidem Christi eum adduxerat. Secundum communem fidem. Non secundum omnium credentium fidem Titus filius ejus erat, quoniam non omnium fides perfecta est. Sed secundum communem fidem dicit, hoc est secundum suam et illorum, quorum fides perfectissima erat. Gratia et pax a Deo Patre nostro et Christo Jesu Salvatore nostro. Amen



IN EPISTOLAM AD PHILEMONEM.
[Col. 0813]


ARGUMENTUM.
[Col. 0813B]

Beato Apostolo praedicatione evangelica intonante in Asia, credidit inter caeteros quidam vir nobilis, nomine Philemon, divina gratia illustratus, et baptizatus est in sacro ac vivifico fonte. Apostolo autem degrediente ab illis partibus, non est prosecutus eum Philemon, sed remansit in propria regione, ministrans de suis facultatibus fidelibus. Dives enim erat, abundans multis opibus. Habebat tamen servum nomine Onesimum, adhuc infidelem, qui eum fugiens, furatus est bona ejus. Et quia Dominus illius magnae potestatis erat atque nobilitatis, timens comprehendi ab illo multisque tormentis affici, ut pote cui non parvum dispendium intulerat, transiit mare, et a Graecia venit Romam; ibique reperiens [Col. 0813C] Apostolum retrusum in carcerem pro fide in Christo, accessit ad eum, quoniam agnoscebatur ab illo: sicque ab Apostolo instructus credidit, et baptizatus ministrabat ei. Et quia Apostolus praedicabat servos debere esse subditos dominis suis, duxit indignum servum alterius sine voluntate domini sui secum retinere. Quapropter dimisit illum ad dominum suum, scribens ei familiares litteras de carcere per eumdem servum, quatenus susciperet illum cum affectu dilectionis, non inferens poenas pro bonis ab illo sublatis: cujus Epistolae principium illud est.



CAPUT UNICUM.

Paulus vinctus Jesu Christi. De nomine Apostoli saepius in aliis Epistolis disputatum est. Nunc videamus [Col. 0813D] quare in exordio hujus Epistolae, vinctum Christi Jesu se dicat, et nomen apostolatus reticeat, quod in aliis solite ponere consuevit. Plus ergo videtur dicere vocans se vinctum Christi Jesu quam apostolum: quoniam multi fuerunt qui dixerunt se esse apostolos Christi, dum praedicarent, qui noluerunt esse vincti Jesu Christi, refugientes tormentum passionis. Non tamen omnis vinctus Christi Jesu vinctus dici potest, quoniam multi sunt qui latrocinio, aut sacrilegio, [Col. 0814B] aut aliqua culpa promerentur mitti in carcerem, vinculisque astringi: qui vero pro veritate fidei vinculantur, dubium non est quin vincti Christi Jesu existant, sicut Paulus aliique apostoli, qui gloriabantur vincti Christi Jesu appellari. Digni enim habiti erant pro nomine Jesu contumelias pati (Act. V). Dicit ergo se vinctum Jesu Christi, ut nullo modo auderet inexpletum dimittere neque denegare quod miles tanti regis rogabat. Et Timotheus frater. Timotheus coepiscopus ejus erat ab illo ordinatus, ideoque frater in fide. Ponit autem cum nomine suo nomen coepiscopi sui, ut majoris auctoritatis esset ejus Epistola. Potest et aliter intelligi: Quandocunque Apostolus Epistolas suas dictabat, erant in circuitu ejus discipuli consedentes, et si alicui aliquid relatum [Col. 0814C] esset, ita ponebat in corpore Epistolae ut pote sua verba, recogitans quia saepe Dominus juniori revelat quod melius est. Quapropter quia particeps erat illius Epistolae, ponebat nomen illius ut suum.

Philemoni dilecto et adjutori nostro, et Appiae sorori charissimae. In Graeco non habetur dilectus, sed diligibilis. Non enim dilectus potest dici qui diligitur, et non diligit, neque est dignus dilectione. Diligibilis autem qui et diligitur et diligit, dignusque est dilectione: quod isti Philemoni satis congruit. Ipse enim dignus erat dilectione, ideoque diligebatur ab Apostolo, diligens et ipse Apostolum. Adjutorem eum vocat, quia opere praedicationis collaborabat illis, et administratione facultatum suarum subveniebat fidelibus. Appia quam vocat sororem charissimam religiosa [Col. 0814D] femina creditur fuisse. Quam causa dignitatis sororem appellat in fide, non quod revera soror ejus exstiterit in carne. Fuit autem aut revera conjux Philemonis, aut etiam soror natura. Inseritur nomen illius in medium inter duos viros apostolicos, inter cooperatorem videlicet Pauli, Philemonem, et commilitonem ejus Archippum, ut tali ex utroque latere fulta comitatu, non videatur ordinem sexus habere, sed meriti. Hic autem Archippus arbitrandus [Col. 0815A] est cum Paulo et Timotheo contra adversarios pro Christi nomine aliquando dimicasse et victor exstitisse. Quapropter nunc commilito illorum nuncupatur, sive quod in eodem certamine belloque victor exstiterit, sive quod adhuc commilitaret illis in praedicatione assidua. Et Ecclesiae quae est in domo tua. Philemone ad fidem veniente, credidit uxor illius et liberi et maxima pars servorum illius, quibus omnibus Apostolus verba salutatoria dirigit, et quia plures erant, Ecclesiae nomine designavit illos. Ecclesia siquidem Latino vocabulo dicitur convocatio fidelium. Ut ergo putaretur certius non ad Archippi, sed ad Philemonis referendum esse personam, aperte patefecit, dicens: Quae in domo tua est, o Philemon!

[Col. 0815B] Gratia vobis et pax a Deo Patre nostro et Domino Jesu Christo, subaudis sit. In omnibus Epistolis aequale principium ponit, gratiam eis et pacem optans quibus scribit. Gratia autem est fides et remissio peccatorum, quam gratis consequimur in baptismo. Pax vero qua reconciliamur Deo Patri et angelis. Potest quidem et ita intelligi, ut ad Deum Patrem referatur quod dicit, Gratia vobis a Deo Patre nostro, et pax ad Dominum Jesum Christum, qui per sanguinem passionis suae factus est nobis pax et reconciliatio; sed quia una est Patris Filiique natura, melius est ut simul ad utrumque referamus et gratiam et pacem, sicut aliis Epistolis meminimus plenius exposuisse. Persona vero Spiritus sancti in donis suis intelligitur, vel ubi una persona Trinitatis [Col. 0815C] auditur, ibi tota Trinitas intelligitur.

Gratias ago Deo meo semper memoriam tui faciens in orationibus meis. Hactenus Paulus et Timotheus Philemoni, Appiae et Archippo pariter scripserunt, tamen in sequentibus approbatur Apostolum tantummodo ad Philemonem scribere, et unum cum uno sermocinari. Hunc etiam morem in aliis Epistolis ejus invenire possumus, ut cum plures in praefatione ponuntur postea per totum corpus Epistolae unus disputans inducatur. Quod autem ait, Gratias ago Deo meo, semper memoriam tui faciens in orationibus meis, ita accipiendum est, ut semper gratias ageret Deo pro illorum salute, quos Domino acquisierat semperque illorum memoriam ageret in orationibus, quatenus in fide recta bonisque operibus perseverarent. [Col. 0815D] Nec mirum si ille qui alios hortatur, dicens: In omnibus gratias agite, et sine intermissione orate (I Thess. V), ipse etiam hoc opere primum impleverit. Et notandum quia cum dixisset, gratias ago Deo, statim subintulit meo, quoniam cum omnipotens Deus omnium communiter Deus sit, tamen illorum specialiter dicitur Deus esse, qui per fidem et vitae meritum eum venerantur et colunt, ut Abraham, Isaac, et Jacob, de quibus ipse dicebat Moysi: Ego sum Deus Abraham, Deus Isaac, et Deus Jacob (Exod. III), per fidem videlicet rectam vitaeque meritum: et quia beatus Apostolus fidem constantissimam habebat, per quam sciebat Deum sibi placabilem fore, vitaeque meritum, quod non ignorabat illum delectari, cum fiducia dixit: [Col. 0816A] Gratias ago Deo meo, id est laudes refero illi cum gratiarum actione pro salute tua.

Audiens charitatem tuam et fidem quam habes in Domino Jesu et in omnes sanctos. Philemon qui tanta laude dignus erat apud Apostolum, haud dubium quin charitatem haberet erga Deum et proximum, fidem quoque haberet in Domino Jesu credendo in eum et in omnes sanctos, imitator fidei illorum existendo. Ille enim fidem et charitatem habet in Deum et in omnes sanctos, qui ipsam charitatem et fidem in operationem vertit. Sequitur: Ut communicatio fidei tuae, subaudis quas communicas et participas fidei apostolicae, evidens fiat in agnitione omnis operis boni in Christo Jesu. Potest ergo ex superioribus ita conjungi: Gratias ago Deo meo, audiens [Col. 0816B] charitatem tuam et fidem quam habes in Domino Jesu et in omnes sanctos, semperque memoriam tui facio in orationibus meis, ut participatio fidei qua participas fidei apostolicae, evidens seu manifesta fiat omne bonum in se habere. Communicatio siquidem hic pro participatione fidei apostolicae accipitur, cui ille participabat: quanquam et ad communionem possit referri, qua participabat fidelibus de facultatibus suis.

Gaudium enim magnum habui et consolationem in charitate tua, quia viscera sanctorum requieverunt per te, frater. In carcere erat beatus Apostolus, ibique famam Philemonis audiebat, quia maximum refrigerium praestabat sanctis in tribulatione positis. Unde et plenius inculcat quare dixerit, Gratias ago Deo [Col. 0816C] meo, memoriam tui faciens in orationibus meis. Dignum siquidem erat gratias agere Deo meo pro charitate illius, qui interno cordis affectu et profundo, animos sanctorum preces suscipiendo refrigeraverat. Viscera siquidem aliquando ponuntur pro filiis, aliquando pro interno et immenso dilectionis affectu, hic autem pro utroque accipi possunt. Viscera, inquit, sanctorum requieverunt per te, frater, id est filii sanctorum in tribulatione et egestate positi, refrigerium acceperunt in consolatione tua, et in subministratione, qua eis ministrasti, sive interni sensus et magni affectus sanctorum requieverunt per te. Magnum etenim refrigerium habent in tribulatione et egestate positi, dum aliquem repererint consolantem, quod aperte invenitur implesse iste [Col. 0816D] Philemon.

Propter quod, subaudis quia interni affectus requieverunt per te, multam fiduciam habens in Christo Jesu imperandi tibi quod ad rem pertinet, hoc est, ad utilitatem tuam. Propter charitatem magis obsecro, cum sis talis, ut Paulus senex, nunc autem vinctus Jesu Christi. Idcirco toties se repetit vinctum Christi Jesu esse, ut illum in fide perfectissimum redderet, nec desperaret si in eum aliqua contrarietas prorumperet, sive etiam quia illi aliter subvenire non poterat positis in tribulatione, saltem quod obsecrabat pro servo facilius impetraret. Poterat autem illi imperare sicut ipse manifestat, ut pote Apostolus subjecto, praesertim cujus studio ad fidem venerat: [Col. 0817A] sed quia maximam charitatem habebat erga omnes sanctos, maluit obsecrare quam imperare. Nec enim erat necesse ut ex auctoritate apostolica ei imperaret. In hoc autem quod dicit, cum sis talis, ut Paulus senex, ostendit illum coaevum sibi, ac per hoc quasi honorabilius alloquitur illum, quam si esset junior aetate.

Obsecro te pro meo filio, quem genui in vinculis, Onesimo. Volens impetrare quod postulabat, jam non pro servo Philemonis, sed pro suo filio precatur, ut dum audit illum ab Apostolo filium vocari, magis diligat illum ut fratrem, quam tormentis afficiat pro fuga et furto ut servum. Genuerat autem illum in vinculis positus non carne, sed praedicatione, sicut et Corinthios, quibus dicebat: Per Evangelium ego [Col. 0817B] vos genui (I Cor. IV). In vinculis enim tenebatur, quando ad illum venit Onesimus, qui tibi aliquando inutilis fuit, nunc autem et mihi et tibi utilis: inutilis autem exstitit Onesimus domino suo Philemoni, quando non solum de servitio illius fuga se subtraxit, sed insuper illius bona furatus est. Tibi, inquit, soli inutilis, non caeteris, nunc econtrario utilitatis compensatione qua et ipsi domino et Paulo utilis est caeterisque, per Paulum plus charitatis meretur quam odii ante meruerat. Domino suo in hoc erat jam utilis, quia serviebat Apostolo pro domino suo, quod utique dominus ejus debuerat agere, si praesens esset. Apostolo in hoc erat inutilis, quia illo in carcere posito, vinculisque detento, ministrabat ei, prout in temporalibus, et insuper in spiritalibus, deferens [Col. 0817C] litteras Apostoli huc illucque.

Tu autem illum ut viscera mea suscipe. Viscera, sicut jam diximus, significant internum cordis affectum, et plenam ex animo voluntatem: cum totum quidquid in nobis est suscipitur a rogante: aliquando tamen intelliguntur et filii. Suscipe, inquit, illum ut mea viscera, hoc est ut filium meum charissimum, vel in illo suscipe internum affectum dilectionis meae.

Quem ego volueram mecum retinere, ut pro te mihi ministraret in vinculis Evangelii. Idcirco filium suum et filium vinculorum et ministrum Evangelii in vinculis constituti toties replicat, ut Philemon prudens dispensator tantum in praefatione laudatus non auderet negare, ne suis laudibus videretur indignus. [Col. 0817D] Ut pro te, inquit, mihi ministraret, quia si fieri posset, tu debueras mihi in vinculis posito ministrare.

Sine consilio autem tuo nihil volui facere, hoc est, nolui eum sine tuo consensu retinere, uti ne velut ex necessitate bonum tuum esset, sed voluntarium. Poterat quidem Apostolus sine voluntate Philemonis Onesimum sibi in ministerium retinere: sed si hoc sine voluntate ejus fecisset, bonum quidem erat ejus, sed non voluntarium: quod autem non esset voluntarium: ostenderetur non esse ex toto bonum. Nihil quippe perfectum bonum est nisi quod ultroneum est. Ex quo Apostoli consideranda est prudentia, qui idcirco fugitivum servum remittit ad dominum, [Col. 0818A] ut posset domino suo prodesse, dum ab eo fuerit remissus: qui prodesse non poterat si teneretur, domino ignorante neque volente. Quo loco quaerunt nonnulli, quare omnipotens Deus non creaverit Adam ita ut non posset peccare. Quibus respondendum est, quia si talem fecisset eum, ut non posset peccare, bonum illius non esset perfectum, quod praemium mereretur, sed necessarium, neque etiam liberum arbitrium haberet. Creavit enim hominem ad imaginem et similitudinem suam, ut sicut ipse voluntate est bonus, non necessitate, ita et homo voluntate esset bonus, non necessitate.

Forsitan ideo discessit ad horam a te, ut aeternum illum reciperes, jam non sicut servum, sed pro servo charissimum fratrem. Pulchre adverbium dubitativum [Col. 0818B] addens forsitan, sententiam temperavit; occulta quippe Dei judicia sunt, et temerarium est quasi de certo pronuntiare quod dubium est. Caute ergo et timide, et non fixo gradu locutus est, ne videretur omnibus servis occasionem fugiendi dare, ut praedicatorum discipuli fierent. Quod autem dixit, ad horam, pro tempore posuit. Omne enim tempus praesentis vitae ad comparationem aeternitatis, aut nihil est, aut brevissima hora. Ut aeternum, inquit, illum reciperes. Nullus dominus aeternum servum potest habere, quoniam uterque illorum et conditio utriusque morte finitur. Onesimus vero qui per fidem Christi factus est aeternus aeterno Philemoni, quia et ipse in Christum crediderat, spiritu libertatis accepto, jam non servus, sed frater in fide coepit esse, de servo [Col. 0818C] frater charissimus et frater aeternus; unde et Apostolus dicit: ut aeternum illum reciperes, hoc est aeternaliter cum Christo regnaturum: et non sicut servum, sed plus servo, id est magis quam servum, charissimum scilicet fratrem. Plus enim ad nos pertinet frater in affectu charitatis quam servus. Habent et quidam codices ut pro servo charissimum fratrem reciperes. Quod utrumque accipi potest: quoniam quando fugit, servus erat, adhuc infidelis existens: quando vero reversus est, jam frater erat in fide fidelis effectus. Et ut Philemon non dedignaretur illum vice fratris tenere, addidit et maxime mihi, subaudis charissimus frater est, quanto magis tibi et in carne et in spiritu; et est sensus: Si mihi charissimus est, quanto magis tibi et in carne et in spiritu debet [Col. 0818D] esse charus? Mihi quidem spiritu est conjunctus propter unitatem fidei; tibi autem et in fide, et in spiritu, et in carne debet esse charus, quia ad te pertinet. Fide enim est frater tuus, carne autem et conditione servus tuus: quapropter magis a te diligi debet. Siquidem quando erat ei subjectus in carne, non erat ei junctus in Domino, nunc autem et in carne et in Domino. Ex quo colligitur servum qui crediderit in Christum duplici domino suo lege constringi, ut ei et in carnis necessitate jungatur ad tempus, et in aeternum spiritu copuletur.

Si ergo habes me socium, in fide suscipe illum sicut me, quasi diceret: Si me vis habere socium, habeto et Onesimum, quem ego et consortem et [Col. 0819A] socium habeo. Quem si nolueris habere ut fratrem et socium, attende quia et me habere non poteris.

Si autem aliquid nocuit aut debet tibi, hoc mihi imputa. Ego autem Paulus scripsi mea manu, ego reddam. Ego, inquam, qui alias epistolas meas non scribo, sed dicto, causa amoris tui ut obtinere possim quod postulo, scripsi istam tibi: ego reddam quod Onesimus furto rapuit. Hujus responsionis Epistola ista testis est: quam non solito more dictavi, sed manu mea scripsi, unde poterat ei reddere quod Onesimus abstulerat, siquidem in carcere tenebatur? Qui ergo divitiis temporalibus pro Christi amore carebat, securus erat posse ei recompensare ex dono divitiarum coelestium. Ego, inquit, reddam [Col. 0819B] tibi obtentu mearum precum thesauros indeficientes. Noli morulas facere in indulgendo Onesimo: securus esto de praemio. Ut non dicam tibi quod et teipsum mihi debes. Si hoc, inquit, feceris quod peto: tunc non dicam tibi quod et tu omnia tua mei debes et in potestate mea debes consistere. Propter sermonem enim Christi quem tibi evangelizavi, et quod Christianum filiumque Dei te effeci, teipsum mihi debes. Et si tu meus es, non solum Onesimus, sed etiam omnia tua mea sunt, et ad me pertinent. Poteram, inquit, eo uti ut meo, sed voluntati tuae relinquo, ut, mercedem habeas ignoscendo.

Ita, frater, subauditur fac ut populo: ego te fruar in Domino. Frui est cum delectatione uti et possidere, unde dicitur in lege: Si non feceris quae tibi [Col. 0819C] percepta sunt, generabis filios, et non frueris illis, hoc est cum delectatione non videbis illos: quoniam captivi ducentur coram te. Ego, inquit, fruar te in Domino, hoc est delectabor in dilectione tua. Refice viscera mea in Domino, id est filium meum Onesimum, vel internum amorem et affectum dilectionis meae.

Confidens in obedientia tua scripsi tibi: sciens [Col. 0820A] quoniam et super id quod dico, facies. Qui praesumit de illo quem rogaturus est, ipsa quodam modo praesumptione praedicat, ne ei negare liceat quod rogatur.

Simul autem et para mihi hospitium. Spero enim per orationes vestras donari me vobis. Idcirco praecipit sibi hospitium parari, ut audiens eum ad se venturum Philemon indulgeat, et dum eum exspectat, facilius faciat quod rogatus est. Et quia ubicunque Apostolus erat, multitudo ad eum confluebat, necesse erat ut magnam domum haberet, et quae remota esset a circo, a theatro et a spectaculo, ubi lascivi discurrentes, turpia quaeque sectabantur.

Salutat te Epaphras concaptivus meus in Christo Jesu. Iste Epaphras praedicator Evangelii existens, adhaerebat [Col. 0820B] beato Apostolo, et fortassis cum illo fuerat captivus ductus de Hierosolymis Romam, vel certe tunc cum illo tenebatur in carcere. Marcus ipse est qui Evangelium scripsit. Demas ipse est de quo alibi dicit: Demas me dereliquit, Lucas ipse est scriptor Evangelii, Actuumque apostolorum, de quo et in alio loco dicit: Misimus cum illo fratrem, cujus laus est in Evangelio (II Cor. VIII). Et sicut apostoli de piscatoribus piscium, facti sunt piscatores hominum, ita hic de medico corporum, in medicum conversus est animarum. Quotiescunque enim dicta illius leguntur medicinam praestant intelligentibus.

Gratia Domini nostri Jesu Christi cum spiritu vestro. Amen. Gratia hic accipitur fides, remissio peccatorum, et donum Spiritus sancti, quae orat Apostolus [Col. 0820C] esse cum spiritu illorum quibus ista scribebat. Per spiritum autem, sive animam sive etiam rationabilitatem possumus intelligere. Cum enim in anima sive rationabilitate gratia divina fuerit, totum hominem replet faciens eum spiritalem, ut adhaereat Domino mente et corpore, et impleatur illud quod scriptum est: Qui adhaeret Domino, unus spiritus est (I Cor. VI).



IN EPISTOLAM AD HEBRAEOS.
[Col. 0819]


PRAEFATIO.
[Col. 0819C]

[Col. 0819D] In primordiis hujus Epistolae dicendum est, quae causa exstiterit, cur apostolus Paulus morem suam in hac Epistola non servaverit, videlicet ut vel vocabulum nominis sui, vel ordinis describeret dignitatem. Haec igitur causa exstitit quod nomine suo non titulavit eam, quia Judaeis scribebat suis fratribus, quibus odiosus erat, eo quod circumcisionem et sabbatum et sacrificia, caeteraque quae lex praecipit observanda, ipse doceret non debere carnaliter observari post Domini passionem. Nam illi qui crediderant Judaei, contendebant utrumque teneri, baptizari scilicet secundum gratiam Evangelii, et circumcidi, sabbatum quoque observare secundum legis praeceptum. Quapropter si posuisset nomen suum Apostolus in exordio hujus Epistolae, poterat evenire ut [Col. 0820C] ejus aemuli nomen illius in prima fronte legentes, dedignarentur [Col. 0820D] eam recipere, sicque utilitas lectionis differretur. Nomen autem apostolatus idcirco non posuit, quoniam ipse apostolus gentium constitutus, si nomine apostolatus sui praetitularet Epistolam ad eos directam, vocans se apostolum, videretur illis fortasse quod se vellet apostolo praeferre Petro, qui princeps illorum erat a Domino ordinatus, sicut idem egregius praedicator alio in loco dicit: Qui operatus est Petro, inquiens, in apostolatum circumcisionis, operatus est et mihi inter gentes (Galat. II). Fortassis etiam dicerent: Quid est quod Paulus, doctor gentium, praefert se apostolis nostris Petro et Jacobo? Scribat suis gentibus, non indigemus ut scribat nobis. Habemus enim apostolos nobis a Domino constitutos, qui nos abunde possunt docere. Quo facto ostendit [Col. 0821A] se non ignorare illorum superbiam, pariterque suam exhibuit humilitatem. Simili modo etiam et apostolus Joannes causa ejusdem rationis et humilitatis, nomen suum in Epistola sua praetermisit. Vel certe, ut dicunt quidam, quod propterea quia Christum in hac erat Epistola nominaturus apostolum, dicens: Habemus pontificem et apostolum confessionis nostrae Jesum justum, noluerit nomen apostolatus sui in primordio hujus Epistolae nominare. Non enim congruum duxit, ut ubi Christum dicturus erat apostolum, inihi etiam se apostolum nominaret, maximeque in titulo, ne cuilibet videretur se praeferre Christo, sed maluit tacito nomine de figuris legis eos instruere, et ad veritatem quae Christus est, perducere. Hanc autem Epistolam quidam dicunt esse [Col. 0821B] Barnabae apostoli, quidam Lucae, quidam Clementis, dicentes quoniam si Pauli esset, ipse utique more solito sicut in aliis, ita etiam nomen suum in ista praeponeret. Sed si Pauli non erit, quia ejus nomine non est titulata, ergo nec Barnabae, nec Lucae, neque Clementis, aut alicujus erit, eo quod nullius nomine titulatur. Cui ergo illorum ascribenda est? Utique egregio praedicatori: quippe quae ex lucido sensu et genere locutionis comprobatur illius esse, quanquam subtiliori atque apertiori stylo comprehensa sit omnibus ejus Epistolis. Nam fertur Apostolus hanc Hebraeis missam Hebraeo sermone eam conscripsisse, in quo ipse peritissimus exstitit, cum reliquas Graeco sermone scripserit. Post discessum vero Apostoli, Lucas evangelista Graeco sermone eam comprehendit, [Col. 0821C] ex quo postmodum translata est in Latinam linguam sicut et reliquae.



CAPUT PRIMUM.

Multifariam multisque modis olim Deus loquens patribus in prophetis, novissime diebus istis locutus est nobis in Filio. Omnis intentio beati Apostoli in hac Epistola est, ut Judaeos cognatos suos, qui et Hebraei ab Heber appellantur, in quo assumpti sunt a lege Moysi transire faciat ad gratiam Evangelii, ab observatione carnali ad spiritalem: simulque eminentiam gratiae quae per Filium data est fidelibus, discernit a legalibus umbris, quae angelicis ministrationibus exhibitae fuerunt. Unde et primum ponit prophetas diversis modis variisque locutionibus patribus fuisse [Col. 0821D] locutos dicens: Multifariam, id est multis locutionibus: multisque modis, hoc est, multis qualitatibus: olim, id est in praeterito videlicet tempore loquens Deus Pater per prophetas patribus nostris. Deinde ut ostenderet quanta differentia esset gratiae inter illos et patres illorum, subjunxit: Novissimis diebus istis ultimae aetatis, locutus est nobis per Filium. Dicendo autem: Locutus est in prophetis et in Filio tantumdem valet, quasi diceret: Per prophetas et per Filium: quia in praepositio pro alia praepositione per accipitur: sicut multis in locis Epistolae ejus invenitur his praepositionibus indifferenter uti. Consideremus ergo, quomodo multis locutionibus, multisque qualitatibus locutus sit Deus Pater patribus Veteris [Col. 0822A] Testamenti, multis vero locutionibus, multisque qualitatibus locutus est eis, quia non semper uniformiter secreta sua eis revelavit. Aliquando enim aperte et per angelum locutus est eis ut Abrahae cui dixit: Secundum hoc tempus veniam, eritque Sarae filius (Gen. XVIII); Moysi quoque praecepta legalia dando, Non occides, non adulterabis (Deut. V), caeteraque hujus modi; Loth quoque de Sodomis eum educendo (Gen. XII), aliisque quampluribus. Aliquando vero obscure, et per aenigmata, et per ignem, ut Moysi, cui dixit: Ego sum qui sum. Haec dices filiis Israel: Qui est, misit me ad vos (Exod. III). Aliquando in habitu militis, ut Josue: Aliquando in corde, ut David, quod dicebat: Audiam quid loquatur in me Dominus Deus (Psal. LXXXIV), caeterisque prophetis. [Col. 0822B] Aliquando per somnium, sicut Daniel, quod genus prophetiae est: Novissime autem, id est in fine temporum locutus est nobis apostolis suis, caeterisque credentibus per Filium suum, et est sensus: Patribus nostris, utpote servis, locutus est olim per servos suos angelos, et per conservos illorum prophetas, novissime autem diebus istis ultimae aetatis, locutus est nobis apostolis, omnibusque aliis fidelibus per Filium, utpote filiis. Nam quanta distantia est inter gratiam Evangelii, quae per Filium data est, et legem quae per servum administrata est: tanta differentia est inter ministros et auditores legis, quoniam servi ad servos missi sunt, et inter promissionem et gratiam, quae per Filium data est filiis, ac postmodum per filios filiis administrata. Sequitur: [Col. 0822C] quem constituit haeredem universorum. Haeres dicitur ab hero, id est domino, eo quod libera potestate in haereditate paterna dominetur. Constituit ergo Deus Pater Filium suum haeredem universorum, hoc est totius mundi, seu omnium creaturarum, non tantum secundum divinitatem, qua coaeternus est Patri et coaequalis est illi in omnipotentia deitatis, et in qua aeternaliter ipse possidet omnia cum Patre, sed potius secundum humanitatem assumptam a verbo, constitutus est ille dominus et haeres super omnem creaturam, sicut illi Deus Pater promisit, dicens: Postula a me, et dabo tibi gentes haereditatem tuam et possessionem tuam terminos terrae (Psal. II). Et ipse Filius resurgens a mortuis, sic loquitur ex persona humanitatis: Data est mihi, inquiens, omnis potestas [Col. 0822D] in coelo et in terra (Matth. XXVIII). Non ergo dividimus personas, sed distinguimus naturas. Unde animadvertendum est solerti indagine: Apostolum in hac Epistola, nunc de substantia humanitatis loqui, nunc vero de substantia deitatis. Nam quod dixit illum constitutum esse a Deo Patre haeredem omnium creaturarum, ad humanitatem illius retulit: Volens autem discretionem facere inter divinitatis naturam et humanitatis ejus, et ostendere quid proprie pertinet et ad unamquamque naturam, subintulit, dicens: Per quem fecit et saecula. Saecula dicuntur a sequendo, eo quod se sequantur, in semetipsa revertendo ac redeundo. Hic autem per saecula debemus intelligere omnia quae facta sunt in tempore. Ut ergo ostenderet [Col. 0823A] Apostolus eumdem novissimis diebus venisse in mundum, ac temporaliter haereditatem percepisse, qui ante omnia saecula erat cum Patre, dixit: Per quem fecit Deus Pater omnia quae in tempore facta sunt. Nam quod evangelista Joannes dicit: Omnia per ipsum facta sunt, et sine ipso factum est nihil (Joan. I), hoc Apostolus significavit, dicendo: Per quem fecit et saecula, referens hoc ad divinitatem ejus. Deinde vero quibusdam gradibus ascensionum eleganter utens, pervenit ad id quod omnibus his majus est, et insonuit, dicens: Qui cum sit splendor gloriae, et figura substantiae ejus. Deus Pater lux est, sicut idem Apostolus ait, loquens de Filio: Qui habet, inquit, lucem inaccessibilem, et Filius lux est, et Spiritus sanctus lux (I Tim. VI), ita et Pater splendor, et [Col. 0823B] Filius splendor, et Spiritus sanctus splendor. Sed quomodo lux nascitur ex luce, et splendor procedat de splendore, non crescente numero, impossibile est definire. Idcirco autem appellatur Filius splendor Patris, quia sicut in igne tria sunt inseparabilia, ignis videlicet, calor, et splendor, et tamen splendore ostenditur nobis ignis et calor, licet humana non sint comparanda divinis, ita natura Patris et Filii et Spiritus sancti inseparabiliter conjuncta et unita est, et per verbum suum quasi per splendorem dignatus est semetipsum ostendere, et insuper mysterium totius Trinitatis, dicente ipso Filio: Ego et Pater unum sumus (Joan. X); et iterum: Baptizate omnes gentes in nomine Patris et Filii et Spiritus sancti (Matth. XXVIII). Mirabili igitur modo Apostolus unam substantiam [Col. 0823C] deitatis Patris et Filii ostendit, ut duas personas aperiret in gloria et splendore. Per splendorem quippe, unitatem declaravit essentiae cum Deo Patre: in nomine autem gloriae, personam Dei Patris expressit: in splendore autem, personam Filii. Et sic est Filius splendor de splendore, sicut lux de luce, Deus de Deo, lumen de lumine, principium de principio. Sequitur: et figura substantiae ejus. Quantum ad homines pertinet, aliud est figura, aliud est substantia, quia dum pingitur imago et figura alicujus hominis in pariete, non est illud figura, quod est substantia. Apostolus autem figuram in hoc loco pro ipsa substantia et pro aequalitate essentiae posuit, et quod hic dixit figuram, alias dixit formam, inquiens: Qui cum in forma Dei esset, non rapinam [Col. 0823D] arbitratus est esse se aequalem Deo, sed semetipsum exinanivit, formam servi accipiens (Philip. II). Forma enim illic, et figura hic, unam declarant aequalitatem essentiae, Christus ergo splendor Patris est, et figura substantiae ejus, quia per illum Pater manifestatus, sicut ipse dicit: Pater, manifestavi nomen tuum hominibus (Joan. XVII), et aequalis est illi in substantia deitatis. Sequitur, portansque omnia verbo virtutis suae. Dicendo portans, facilitatem continendi voluit exprimere: posuitque portans pro eo quod est gubernans et regens. Verbum igitur Dei Patris omnia quae fecit verbo virtutis suae portat, hoc est potentia virtutis suae, et verbo jussionis suae omnia gubernat et regit. Non enim minus est gubernare [Col. 0824A] mundum quam creasse. Nam in creando ex nihilo substantiae rerum productae sunt, in gubernando vero ea quae facta sunt, ne ad nihilum redeant, continentur. Ergo dum haec omnia reguntur, et ad invicem sibi repugnantia coaptantur, magnum et admirabile virtutis Dei judicium declaratur. Post tantam divinae majestatis in Filio claritatem, ad humilia incarnationis ejus descendit, pariterque discernit naturam divinitatis atque humanitatis, dicens: Purgationem peccatorum faciens. Nam quod dixit, portans omnia gubernatione sua, et regimine virtutis suae, ad divinitatem retulit: quod vero subdidit, purgationem peccatorum faciens, ad humanitatem ejus proprie pertinet. Quomodo fecit purgationem peccatorum? Per redemptionem utique [Col. 0824B] passionis suae, et per aquam baptismatis, juxta quod Joannes in Apocalypsi sua dicit: Lavit nos a peccatis nostris in sanguine suo (Apoc. I). Sedet ad dexteram majestatis in excelsis. Considerandus est ordo verborum. Primum siquidem perhibuit purgationem peccatorum Dominum sua passione nobis procurasse, ac deinde dixit illum sedere ad dexteram majestatis in excelsis. Nam Christus primum nos redemit sanguine passionis suae, et sic postmodum altitudinem coelorum penetravit, ubi nunc ad dexteram Patris sedet. Sedere autem illius pro habitare et esse ponitur isto in loco, sicut et dextera pro honore et dignitate summa. Nam non est putandum quod omnipotens Pater, qui spiritus est incircumscriptus, omnia replens, dexteram aut sinistram [Col. 0824C] habeat: sicut et nos habemus aut quod ita sedeat in dextera illius Filius ejus, sicut solent filii regum sedere juxta patrem, apposito sibi solio: sed sicut diximus, dextera pro gloria et dignitatis honore accipitur. Siquidem et Pater a dextris esse scribitur Christi, ut in psalmo habetur: Dominus a dextris tuis, confregit in die irae suae reges (Psal. CIX). Ambo ergo a dextris sunt, quia nihil est in divinitate sinistrum: quia unum est cum Deo jam in gloria homo assumptus a Verbo, et quadragesimo die exaltatus ad coelestia. Quid est ergo, sedet ad dexteram majestatis? nisi ut dicatur, habitat in plenitudine paternae majestatis. Et cum dicit, in excelsis, ostendit illum hominem super omnem creaturam angelicam et humanam exaltatum esse. Unde et sequitur:

[Col. 0824D] Tanto melior angelis effectus, quanto differentius prae illis nomen haereditavit. Factum autem vel effectum, pro susceptum debemus hic accipere, tanquam diceret: Tanto melius atque honorabilius prae angelis a Deo Patre susceptus est in gloria majestatis, quanto prae illis differentius atque excellentius nomen filiationis haereditavit. Nam quanta distantia est inter nomen filii et servi, tanto ille majoris dignitatis est prae angelis, quoniam ille Creator, secundum divinitatem dico, illi creaturae. Ipse quoque homo in hoc est major omnibus angelis omnique creatura, quia potestas quae erat in Verbo ante omnia saecula, requievit in illo homine assumpto a [Col. 0825A] Verbo ex tempore conceptionis. Quapropter illi sunt ministri et famuli, sicut in ejus tentatione et passione, in resurrectione quoque et ascensione declaratum est. Ille autem Filius proprius et haeres exstitit, quod nobis et Apostolus innuit, dum subjungit:

Cui enim dixit aliquando angelorum: Filius meus es tu, ego hodie genui te? subaudis, nulli angelorum hoc dictum est. Hoc de Verbo Dei intelligendum est, quod coaeternum et consubstantiale est Deo Patri, non de qualibet creatura, licet legamus in libro Job angelos appellatos esse filios Dei: in Genesi quoque filios Seth: quod utique quando fit, abusive fit. Quando ergo dixit ei: Filius meus es tu? Tempore baptismatis et in monte quando intonuit vox paterna coelitus, dicens: Hic est Filius meus dilectus (Matth. [Col. 0825B] XVII). Et in hoc quod dicit, Filius meus es tu, manifestat ex ipsa sua essentia illum esse genitum. Notandumque quia non dixit, ante omnia saecula genui te, vel in praeterito tempore, sed hodie, inquit, genui te, quod est adverbium praesentis temporis. In Deo enim nec praeterita transeunt nec futura succedunt, sed omnia tempora simul ei juncta sunt, quia omnia praesentia habet; et est sensus: Sicut ego semper aeternus sum, neque initium, neque finem habens, ita te semper Filium coaeternum mihi habeo. Tale est et istud, quod alibi dicit: Ante luciferum genui te (Psal. CIX), id est ante angelicam creaturam, et ante omnia saecula. Et rursum: Ego illi ero in patrem, et ipse erit mihi in filium. Videsne quomodo discernit geminam naturam in Christo? [Col. 0825C] Nam quod dixit paulo superius, hodie genui te, ad divinitatis retulit naturam: at vero quod subintulit, ego ero illi in patrem, ad humanitatis essentiam refert sine aliqua dubitatione. Unde et congrue verbo futuri temporis usus est, dicens, ero. Quoniam Deus Pater quando dixit ad David (II Reg. VII): Cum dormieris cum patribus tuis, suscitabo semen tuum, quod egredietur de lumbis tuis, et firmabo thronum ejus super thronum tuum, ipseque erit mihi filius, et ego ero illi in patrem, futurum erat adhuc ut Verbum Dei Patris assumeret hominem ex utero virginali in unitate personae suae, qui Filius Dei in veritate esset, non adoptivus, sed proprius. Haec autem sententia et ad superiora potest respicere, ut ita legatur sub interrogatione rursum cui [Col. 0825D] angelorum dixit: Ego ero illi in patrem? et subauditur nulli; vel certe absolute et affirmative hoc modo, rursum de illo dicit Deus Pater: Ego ero illi in patrem.

Et cum iterum introducit primogenitum in orbem terrae dicit: Et adorent eum omnes angeli Dei. Omnis unigenitus potest dici primogenitus, eo quod primus aperiat vulvam matris, non tamen omnis primogenitus unigenitus, quia habet alios fratres sequentes se. Dominus autem Jesus tam secundum divinitatem quam secundum humanitatem, et unigenitus et primogenitus dici potest. Unigenitus est secundum divinitatem, quia in natura divinitatis non habet fratres sequentes se. Secundum humanitatem [Col. 0826A] quoque unigenitus est beatae Mariae, quia post illum alios non genuit, sicut calumniatur Helvidius dente viperino. Primogenitus est secundum divinitatis essentiam, sicut per Salomonem testatur, dicens: Ego sapientia ex ore Altissimi, prodivi primogenita ante omnem creaturam (Eccli. XXIV). Secundum humanitatem quoque primogenitus est in multis fratribus adoptivis, de quibus ipse dicit Mariae: Vade ad fratres meos et dic eis (Joan. XX). Quod autem dicit Apostolus, cum iterum introducit Deus primogenitum Filium suum in mundum, sic videntur haec verba sonare, quasi jam altera vice introductus esset. Sed quomodo hoc sit intelligendum, evangelista Joannes ex parte manifestat, dicens: In mundo erat, et mundus per ipsum factus est, et mundus eum non [Col. 0826B] cognovit (Joan. I). Verbum ergo Dei Patris per quod omnia facta sunt unius essentiae existens cum Deo Patre et Spiritu sancto, ubique est et omnia implet: quia cingendo implet omnia, implendo cingit, gubernando praesidet, praesidendo gubernat. Et quia in mundo erat, ubi carnem assumpsit, et tamen inaccessibile erat nostris aspectibus, quia non videbatur: ipsam assumptionem carnis appellat alterum introitum. Dum enim qui invisibilis erat humanis aspectibus, assumpta carne, visibilem se praebuit quasi iterum introductus est. Notandumque quia quod Apostolus introitum nominat, hoc in Evangelio ipsa Veritas exitum vocat, dicens: Exivi a Patre, et veni in mundum (Joan. XXVI). Merito ergo exitum vocat incarnationis suae assumptionem, manifestationemque, [Col. 0826C] quia non foris eramus a Deo expulsi extra aulam paradisi et palatium regis aeterni positi in carcere hujus mundi, et in auxilio relegati. Verbi gratia, sicut excluduntur ab aula regia, regis offensam incurrentes, et destinantur in exsilium atque in carcerem clauduntur: sed sicut bonus mediator volens eis veniam impetrare, non eos primum introducit in aulam regis, sed ipse foras egreditur, ibique cum eis miscet sermocinandi negotium, sicque correctos et castigatos introducit eos in conspectum regis: eo modo Dominus Jesus exivit ad nos. Nam egressus est ad nos a conspectu paternae majestatis carnem assumendo, visibilemque praebendo, et collocutus est nobiscum praecepta regis aeterni, sicque nos suis praedicationibus et miraculis correctos et [Col. 0826D] castigatos, atque sua fide confirmatos, suaque passione a peccatis emundatos, introduxit in aulam et in conspectum paternae majestatis, quando ascendendo ad coelos patefecit nobis aditum regni coelestis. Dicendo autem introducit eum in orbem terrae, hoc significat, cum ei committit orbem terrae, et eum manifestat illum Dominum esse totius mundi. Tunc enim possedit orbem, cum ab universis est agnitus Dominus totius orbis. Hoc autem non de substantia Verbi, sed de essentia hominis accipe dictum. Quodque sequitur, et adorent eum omnes angeli Dei, tale est ac si diceret, omnes angeli mei et ipsius, quia per eum sunt facti. Tunc ergo adoraverunt cum, quando nativitatem illius annuntiaverunt, [Col. 0827A] et quando illo esuriente accesserunt et ministraverunt ei, sive quando sepulcrum ejus custodierunt, quotidie quoque adorant eum, quia jussioni illius obtemperant. Sed nunquid solis angelis praecepit Deus Pater illum adorare? Non, quin potius omni creaturae.

Et ad angelos quidem dicit: Qui facit angelos suos spiritus, et ministros suos flammam ignis. Quod dicit, et ad angelos quidem Deus Pater, vel Scriptura divina, tale est ac si diceret de angelis, ad ponens pro de. Non enim servat Apostolus ordinem sive sensum praepositionum, et est sensus: Ipse quem praecipiuntur angeli adorare, de ipsis suis spiritibus quotiescunque vult facit angelos. Ministros etiam suos facit flammam ignis: quia qui in conspectu illius assistunt, [Col. 0827B] in amore suo incendentes et inflammantes reddit, juxta quod alibi dicitur, in quem desiderant angeli prospicere. Nam quod dixit, qui facit angelos suos spiritus, praepostero ordine protulit. Debuerat enim dicere, qui facit spiritus suos angelos. Sciendum est autem quod angelus nomen est officii non naturae, qui semper quidem sunt spiritus, sed nequaquam jure semper vocantur angeli, nisi quando mittuntur. Angelis etenim Graeco vocabulo, Latino dicitur nuntius. Si quaeris nomen naturae, spiritus est: si officii, angelus est. Ex eo quod subsistit, spiritus est, et ex eo quod mittitur, angelus. Verbi gratia, sicut homo nomen est naturae, miles autem nomen est officii. Dicatur et alio modo: Angeli et ministri Dei omnipotentis sunt sacerdotes et praelati Ecclesiae, juxta [Col. 0827C] quod Malachias dicit (c. II): Labia sacerdotis custodiunt scientiam, et legem requirunt ex ore ejus, quia angelus Domini exercituum est. Sacerdotes ergo Ecclesiae spiritus sunt, quando gaudia patriae coelestis suis auditoribus annuntiant, dicentes: Poenitentiam agite: appropinquabit enim regnum coelorum (Matth. III); et Fulgebunt justi sicut sol (Matth. XIII); et Erunt sicut angeli Dei in coelo (Matth. XXII). Flamma vero ignis sunt, quando terrorem ignis gehennae suis auditoribus minantur, dicentes: Omnis arbor non faciens fructum bonum excidetur et in ignem mittetur (Matth. III).

Ad Filium autem, subaudis dicit Psalmista: Thronus tuus Deus in saeculum saeculi, virga aequitatis, virga regni tui. Intuere quomodo et cum quanta claritate [Col. 0827D] discernat angelicam creaturam a Filio qui cuncta creavit. Thronus Graece, Latine dicitur sedes regia, sicut et solium. Per thronum autem uno modo possumus intelligere regnum, per sceptrum autem quod est virga aurea, potestas intelligitur regni. Dicit ergo Psalmista loquens ad Filium Dei: O Deus, regnum tuum et potestas imperii tui in saeculum saeculi manebit! Tale quid et Gabriel dicit ad Mariam: Ipse regnabit in domo Jacob in aeternum, et regni ejus non erit finis (Luc. I). Istud est regnum, de quo turbae clamabant benedictum quod venit regnum patris nostri David; et de quo ipse Dominus Pilato: Regnum meum non est de hoc mundo (Joan. XVIII). Aliter: Thronus sive sedes judicantium solet esse. Unde et in [Col. 0828A] lege humana praecipitur, ut non detur judicium nisi sedendo. Quapropter non incongrue per sedem possumus intelligere judicium quod procedit a sede. Istud est judicium, de quo ipse Filius dicit: Pater non judicat quemquam, sed omne judicium dedit Filio (Joan. V), et de quo Psalmista ad Deum Patrem: Deus, judicium tuum regi da (Psal. LXXI), id est Christo. Thronus ergo Dei in saeculum saeculi manebit, quia judicium novissimum quod dabit electis, dicens eis: Venite, benedicti, percipite regnum vobis paratum (Matth. XXV); et reprobis dicit: Ite in ignem aeternum (Ibid.), aeterna discretione stabit inter utrosque, eo testante in Evangelio ac dicente: Tunc ibunt hi in supplicium aeternum, justi autem in vitam aeternam. (Ibid.) Quod vero sequitur, Virga aequitatis virga regni tui, per [Col. 0828B] virgam aequitatis intelligitur rectitudo sententiae et judicii illius, sive potestas regni justa, quae virga regit justos in justitia, et percutit impios juste et recte, sine aliqua personarum acceptione, cunctos gubernans et judicans.

Dilexisti justitiam et odisti iniquitatem. Ista est virga recta, ut diligatur justitia, et odio habeatur iniquitas. Nemo enim perfecte potest diligere justitiam, nisi odio habuerit iniquitatem. Iniquitas autem quae et anomia nominatur, intelligitur quidquid contra legem divinam fit. Veritatis etenim amor odium est falsitatis. Et quia Dominus dilexit justitiam, quia non peccavit, et odio habuit iniquitatem, quid praemii meruerit percipere exponit, dicens: Propterea unxit te Deus, Deus tuus oleo exsultationis [Col. 0828C] prae participibus tuis. Psalmista alloquitur Filium Dei, et dicit: O Deus, unxit te Deus Pater oleo exsultationis. propterea quia odio habuisti iniquitatem, et dilexisti justitiam. Non ergo est intelligendum quod Filius Dei, secundum naturam divinitatis, in qua aequalis est Patri, possit Deum habere, quia ipse cum Patre et Spiritu sancto verus est Deus. Secundum autem quod homo est, Deum Patrem habet Deum, quia ab illo est factus, ideoque dicit Psalmista: Unxit te Deus, Deus tuus oleo (Psal. XLIV). Unctus est Christus non oleo visibili, sed plenitudine Spiritus sancti, qui die baptismi in specie columbae super eum requievit, nec ex tempore baptismatis solummodo plenitudo Spiritus sancti in eo mansit: sed potius ex tempore conceptionis, juxta quod Isaias [Col. 0828D] loquitur, dicens: Requiescet super eum spiritus Domini, spiritus sapientiae et intellectus, spiritus consilii et fortitudinis, spiritus scientiae et pietatis, replebitque eum spiritus timoris Domini (Isa. XI). Oleo autem exsultationis seu laetitiae dicit illum unctum, quia Christus qui nunquam peccavit, nunquam tristitiam habuit ex recordatione peccati. Quid est enim oleo laetitiae ungi, nisi peccati maculam non habere? Sanctorum etenim conscientia tunc magis ac magis hilarescit, atque in laetitiam magis prorumpit, quando nulla peccati gravioris recordatione mordetur. Spiritus quidem sanctus qui requievit in Christo, custodivit illum, et sine peccato conciperetur, sine peccato nasceretur, et sine peccati macula ab hoc mundo [Col. 0829A] transiret, juxta quod de illo scriptum est (Psal. XXXI). Peccatum non fecit, nec inventus est dolus in ore ejus. Sed quid est quod de illo dicit Psalmista: Unxit te Deus, Deus tuus oleo exsultationis prae participibus tuis (Psal. XLIV)? Qui sunt ergo ejus participes? In Veteri quidem Testamento fuerunt patriarchae participes Christi in hac unctione, quia cum non essent oleo visibili uncti, sed dono Spiritus sancti repleti, appellabantur Christi, id est uncti, juxta quod in psalmo scriptum est, dicente Domino de Abraham, Isaac et Jacob ad Abimelech, et ad caeteros reges Palaestinorum: Nolite tangere Christos meos (Psal. CIV). Fuerunt quoque reges, sacerdotes et prophetae participes illius, quia ad illos specialiter unctio pertinebat, per quam donum Spiritus sancti [Col. 0829B] merebantur accipere. Nam legimus Saulem unctum a Samuele, et David, Salomon quoque unctus est in Sion: Sacerdotes ungebantur, sicut unctus est Aaron a Moyse, dicente sibi Domino: Unges Aaron et filios ejus mihi in sacerdotes jure perpetuo (Exod. XXX). Prophetae nihilominus ungebantur, sicut unctus ab Elia est Elisaeus, cui dixit Dominus: Unge Elisaeum prophetam pro te. Isti tres ordines Dominum praesignabant, qui est verus rex, sacerdos, atque propheta. In Novo autem Testamento participes sunt illius apostoli, martyres, confessores, atque omnes qui per gratiam baptismatis abluuntur, et Spiritus sancti donum consequuntur, et a Christo Christiani dicuntur. Christus ergo prae omnibus participibus suis unctus est oleo laetitiae, quia omnes ad mensuram [Col. 0829C] accipiunt Spiritum sanctum, ipse autem non ad mensuram accepit, sed ad plenitudinem secundum illud. Non enim ad mensuram dat Deus Pater Spiritum Filio suo, sed in ipso habitat omnis plenitudo divinitatis corporaliter (Col. II).

Et tu in principio, Domine, terram fundasti, et opera manuum tuarum sunt coeli. Post humanitatis Filii Dei excellentiam, convertit se iterum ad aeternitatem ejus divinitatis, dicens: Tu, inquit, Domine, in principio creaturarum terram fundasti. Ubi ergo fundavit terram? Si recte perpendimus, videbimus quia nutu et dispositione divina subsistit fundata super nihili nisi in semetipsa. Et quod dicit, Opera manuum tuarum sunt coeli, non est putandum quod Verbum Dei Patris, quod incorporeum est, [Col. 0829D] manibus operetur, quia non habet lineamenta corporis in natura divinitatis, sicut nos habemus. Opera ergo manuum ejus, virtutem jussionis ejus debemus accipere, quoniam verbo et potentia virtutis ejus suaeque jussionis quaecunque vult operatur, juxta quod Psalmista dicit: Ipse dixit, et facta sunt; ipse mandavit, et creata sunt (Psal. XXXII). Virtute igitur Verbi Dei coelum et terra subsistunt, quia virtute jussionis ejus omnia facta sunt, et sine ipso factum est nihil (Joan. I). Sed cum Moyses in principio Geneseos coelum dicat primum factum, ac deinde terram, sic dicens: In principio fecit Deus coelum et terram (Gen. I), quaestio oritur, quare Psalmista primum ponit terram, ac deinde coelum, quasi terra [Col. 0830A] ante fuerit facta quam coelum? quae ita solvitur, quod ille praeposuit coelum terrae, iste supposuit, idcirco factum est, ut ostenderetur simul illa duo esse facta, sed quod divina potestas simul fecit, humana vox simul nequivit proferre, quapropter necesse erat unum ante alterum dicere.

Ipsi peribunt, tu autem permanebis. Positus est hic pluralis numerus pro singulari sicut multis aliis in locis divinae Scripturae. Non enim de firmamento hoc intelligendum est, ubi sidera continentur, neque de coelo ae hereo, per quod cursus septem planetarum aguntur, sed de isto coelo aereo, a quo et aves coeli dicuntur, potius accipiendum est: in die ergo judicii peribit istud coelum acreum unde anhelitum attrahimus et remittimus, non ut penitus desinat esse a [Col. 0830B] sua natura, sed mutabitur ab hac specie in meliorem, et ab hac densitate in subtilitatem et claritatem aetheris. Unde et Apostolus in alio loco dicit: Praeterit figura hujus mundi (I Cor. VII). Si figura praeterit, substantia remanebit. Nam, quantum spatium occupavit aqua tempore diluvii, ita ut altior esset quindecim cubitis super omnes montes sub omni coelo, et, ut quidam dicunt, pertingens usque ad circulum lunae, tantum spatium tenebit ignis in die judicii, comitans Domini adventum, juxta quod Psalmista dicit (Psal. XCVI): Ignis ante ipsum praecedet qui consumet omnia nubila, omnemque densitatem istius aeris, eritque coelum novum et terra nova. De hac immutatione et Dominus in Evangelio loquitur dicens: Coelum et terra transibunt (Matth. XXIV). Transibunt [Col. 0830C] quidem ab hac figura et specie in melius per innovationem, et permanebunt in substantia propria, et omnes ut vestimentum veterascent. Vestimentum hic debemus accipere corpus humanum, quod consumitur longaevitate temporis et dolore infirmitatis, ac redigitur in pulverem. Sicut ergo corpus humanum veterascit quidem, et in pulverem redigitur, sed in die judicii per resurrectionem innovabitur: ita istud coelum aereum prae nimia longaevitate quodammodo jam veterascit, sed in die judicii per inflammationem ignis innovabitur et velut amictum mutabis eos, et mutabuntur. Amictus dicitur ab amiciendo, id est a circumdando. Bene ergo coelum amictui coaeparatur quo circumdamur, quoniam sicut amictus humanum corpus hinc inde cingit, ita coelum [Col. 0830D] ex omni parte cingit terram, aequa lance libratum. Unde et pelli animantis alio in loco comparatur, dicente Psalmista: Extendens coelum sicut pellem (Ps. CIII). Mutabis, inquit, coelum sicut amictum, ac si diret: Sicut amictus facile plicatur si fuerit extensus, rursusque plicatus leviter extenditur: et si fuerit sordibus coinquinatus, facile potest mundari, ita coelum a te facile est extensum atque compositum, sicque facilitate incomprehensibili in die judicii mutabis ab hac figura et specie in meliorem: et ut ostenderet jam deinde facta Domini sub aeternitate mansura, addidit: Et mutabuntur, quasi diceret: Postquam mutati fuerint, in ea novitate permanebunt, nunquam ad hoc corruptibile redituri. Tu autem [Col. 0831A] idem ipse es, et anni tui non deficient. Ecce differentia inter creaturam temporalem factam et creatorem in sua aeternitate aequaliter manentem. In omnipotentem etenim Deum non cadit praeteritum vel futurum, neque aliqua mutabilitas, sed omnia sunt ei praesentia, semperque est immutabilis: unde Psalmista aeternitatem et immutabilitatem Verbi Dei subtili consideratione perpendens, substantivo verbo praesentis temporis usus est, loquens de illo. Coelum, inquit, et terra mutabuntur, tu autem idem ipse es modo qui eras ante omnia saecula, et anni tui, id est aeternitas tua non deficiet. Ipse ergo qui semper habet esse, dicit de semetipso ad Moysen: Ego sum qui sum. Haec dices filiis Israel: Qui est misit me ad vos (Exod. III). Quapropter omnis creatura rationabilis, [Col. 0831B] quae per se mutabilis est ac temporalis, summopere laborare debet, quatenus ei possit conjungi et adhaerere, qui semper idem manet.

Ad quem autem angelorum dixit aliquando: Sede a dextris meis quoadusque ponam inimicos tuos scabellum pedum tuorum? Postquam autem majestatem divinae aeternitatis ostendit in Filio esse, iterum convertit beatus Apostolus sermonem ad glorificationem ejus humilitatis, dicens: Ad quem angelorum dixit aliquando: Sede a dextris meis? subaudis ad nullum. Nulli enim archangelorum, nulli dominationum aut virtutum sive principatuum hanc gloriam concessit Deus Pater, ut ei diceret: Sede a dextris meis, hoc est, habita et quiesce mecum in plenitudine meae majestatis. Victori autem Filio et totius mundi per incarnationis [Col. 0831C] suae dispensationem triumphatori, post resurrectionis gloriam quadragesimo die dicit ei: Laborasti in passione, laborasti in redemptione generis humani, quiesce mecum in gloria, quoadusque ponam inimicos tuos, ut sint scabellum pedum tuorum (Ps. CIX). Quoadusque vel donec, non significat finem alicujus temporis isto in loco, sed pro infinito et sempiterno positum est, quasi diceret aliis verbis: Tu semper habita in plenitudine majestatis meae, quia ego subjiciam aeternitati tuae inimicos tuos Judaeos, aliosque incredulos. Pedes etenim Domini, stabilitatem aeternitatis ejus designant, ubi ille tanquam in vestigiis firmis virtute omnipotentiae suae consistit. Possumus et per pedes non incongrue mysterium incarnationis ejus accipere. His autem pedibus. [Col. 0831D] aeternitatis videlicet illius, seu fidei ac potentiae incarnationis ejus, duobus modis quotidie subjiciuntur inimici illius, dum videlicet vitiorum atque infidelitatis contrarietate derelicta, sponte se subjiciunt illi ad salutem, ut sub illo tueantur, vel certe dum nolentes in cum credere, coacti subjiciuntur illi, et calcantur dominio potestatis ejus. Sequitur.

Nonne omnes sunt administratorii spiritus, in ministerium missi propter eos qui haereditatem capiunt salutis? Si omnes spiritus coelestium virtutum mittuntur ad salutem credentium, quid est quod Daniel dicit: Millia millium ministrabant ei, et decies millies centena millia assistebant ei (Cap. X)? Quomodo enim omnes mittuntur, si decies centena millia ei assistunt? Intelligendum [Col. 0832A] est ergo quod omnipotens Deus qui Spiritus est incircumscriptus omnia implet, et ubique totus est. Quapropter angelicus spiritus, qui incircumscriptus est, quocunque mittatur, intra Deum currit, Deumque semper praesentem habet, ideoque ipsi qui mittuntur, ipsi etiam et assistunt ei, vel certe ideo omnes mitti dicuntur quia sicut Didymus Graecus in libro de Spiritu sancto ait: Ex omnibus ordinibus coelestium dignitatum mittuntur, sicut Gabrielem, Michaelem archangelos legimus missos in volumine Danielis, Raphaelem quoque ad Tobiam; unus etiam legitur de Seraphin missus ad Isaiam, quando calculo tetigit os et labia ejus; et sicut frequenter angeli leguntur ad sanctos missi. Generaliter autem, sicut doctores dicunt, unicuique fidelium ab ortu nativitatis, [Col. 0832B] vel a tempore baptismatis datur a Deo angelus ad sui custodiam et qui ei suadeat bona agere. Unde Apostolus hic dicit: Missi sunt, inquiens, in ministerium salutis propter electos qui haereditatem patriae coelestis sunt percepturi: In hoc ergo loco: sicuti diximus, omnes mittuntur, ejusdemque dignitatis sunt qui mittuntur, cujus et qui assistunt, vel certe quia omnes ejusdem voluntatis sunt, et dum illi qui semper assistunt, consentiunt cum eis qui mittuntur, quodammodo in illis omnes assistunt, omnesque mittuntur; et est sensus: Quid mirum si unico Filio Dei ministerium suum exhibent angeli, cum etiam nostrae salutis ministros eos constet esse effectos? Quapropter nemini illorum dixit: Sede a dextris meis.



CAPUT II.
[Col. 0832C]

Propterea abundantius oportet observare nos ea quae audivimus, ne forte supereffluamus. Propterea, inquit, quia Filius Dei excellentior est omnibus angelis, qui nobis Evangelium suum dedit, vel certe quia angelos nobis ministrat, qui Deo semper renuntiant opera nostra, licet ipse ubique sit, abundantius atque plenius oportet nos observare ea quae audivimus a Christo in Evangelio, et ab apostolis ejus quam in lege solebamus, quae per servum data est. Et quare abundantius? ne forte supereffluamus, id est ne forte pereamus et a salute excidamus, vel ne forte evanescamus transeuntes in perditionem more fluminis decurrentis in mare, dum sensus nostri per inania quaeque discurrunt. Jungit autem personam suam illis more suo agens. Et quare abundantius? [Col. 0832D] Reddit causam, dum in sequentibus verbis explicat, dicens: Si enim qui per angelos dictus est sermo, factus est firmus, et omnis praevaricatio et inobedientia accepit justam mercedis retributionem, quomodo nos effugiemus si tantam neglexerimus salutem? Sermo legis et prophetarum per angelos dictus est ad patres nostros: quia per subjectam creaturam locutus est Moysi et prophetis, juxta quod beatus Stephanus in contentione sua manifestat, dicens de Moyse: Hic est Moyses qui fuit cum angelo, qui loquebatur ei in monte Sina. Factusque est firmus, id est verus idem sermo per angelum dictus, quoniam sicut ibi praedictum est, ita omnia evenerunt, sive bona sive mala, omnisque praevaricatio sive transgressio legis, atque [Col. 0833A] inobedientia contra illum sermonem patrata accepit justam retributionis mercedem, judicium scilicet aeternae damnationis, sicut illis contigit, qui murmurando inobedientes exstiterunt. Notandum autem quia cum merces in bonam partem maxime accipiatur, hic pro malo posuit Apostolus more solito, non curans de proprietatibus verborum, sed indifferenter unum pro altero ponens, sicut hic mercedem in malo, et alibi captivitatem in bono, ubi dicit (II Cor. X): In captivitatem, redigite omnem sensum ad obediendum Christo. Facit ergo Apostolus comparationem a sermone legis qui per angelum dictus, ad gratiam Evangelii per Filium datam, et dicit: Si enim sermo legis per angelum dictus, verus est in omnibus quae promisit bonis, vel quae minatus est [Col. 0833B] malis, quanto magis erit firmus sermo Evangelii datus per Filium? Et si illi qui inobedientes exstiterunt legi, damnationem aeterni judicii non potuerunt evadere, quomodo nos effugiemus vindictam Dei, si tantam neglexerimus salutem, fidem scilicet Evangelii vitamque aeternam tam magnam, utpote per Filium nobis annuntiatam atque promissam? Subaudis, nullo modo. His verbis manifestat Apostolus non fuisse tantam salutem in lege, quanta est in Evangelio. Lex enim promittebat terram, dicens: Si volueritis et audieritis me, bona terrae comedetis: Evangelium autem promittit coelum, dicens: Poenitentiam agite, appropinquabit enim regnum coelorum (Matth. III). Illa praestabat vindictam de terrenis hostibus, istud praestat de spiritalibus; illa promittebat [Col. 0833C] vitam longaevam temporalem: Evangelium concedit vitam sine fine mansuram. Quae, subaudis salus, cum accepisset initium enarrari per Dominum, ab eis qui audierunt, in nobis confirmata est. Salus ergo quae in Evangelio continetur, a Domino accepit initium enarrandi, quia ipse primum annuntiavit eam per seipsum, dicens: Poenitentiam agite, appropinquabit enim regnum coelorum; et, Qui crediderit et baptizatus fuerit, salvus erit (Marc. XVI). Deinde vero confirmata est, hoc est credita est ab eis qui audierunt eam, ab apostolis videlicet qui cum Domino fuerunt, et successoribus eorum: vel certe confirmata, id est consolidata est et perfecta in nobis ab eis qui ab ipso Domino perceperunt eam, quia salus quae per Spiritum sanctum nobis data est, permanet [Col. 0833D] in aeternum. Causa humilitatis suam jungit personam cum eis, dicens: In nobis confirmata est ab eis qui audierunt. Ad haec poterat aliquis dicere: Quomodo confirmata est ab eis? Cui ille: Contestante Deo signis et portentis et variis virtutibus, et Spiritus sancti distributionibus secundum suam voluntatem. Confirmata est, inquit, in nobis, eadem salus ab eis qui audierunt, contestante Deo, id est simul testimonium perhibente eorum doctrinae ac praedicationi: non voce, sed virtute, sed exhibitione miraculorum et varietate linguarum, quia si dicebat aliquis apostolorum mortuo aut infirmo: Surge, esto vivus aut sanus, statim surgebat incolumis. Signa autem, et prodigia, et virtutes pro uno hic accipiuntur. Quod [Col. 0834A] vero subjungit, Spiritus sancti distributionibus, affluentiam significat gratiarum, quam non habuerunt patres Veteris Testamenti, quae fuit data postquam glorificatus est Dominus Jesus, teste evangelista, qui dicit: Nondum erat Spiritus datus, quia nondum fuerat Jesus glorificatus (Joan. VII). Istae sunt distributiones seu divisiones quas Apostolus alio in loco commemorat, dicens: Alii datur per Spiritum sermo sapientiae, alii sermo scientiae (I Cor. XII), etc., quae in sequentibus enumerat, usque dum subjungit: Haec omnia operatur unus atque idem Spiritus, dividens singulis prout vult (Ibid.); unde et hic dicit, secundum suam voluntatem. Divinae enim voluntati atque consilio cuncta tribuit, ne quis in suis meritis confideret. Ipse enim Spiritus sanctus novit quid cuique prosit, [Col. 0834B] vel quid cuique sit commodum.

Non enim angelis subjecit Deus orbem terrae futurum, de quo loquimur. Ad ea quae superius dixit Deum Patrem dixisse Filio: Sede a dextris meis donec ponam inimicos tuos scabellum pedum tuorum (Psal. CIX), pertinet hoc quod modo dicit. Orbem autem futurum appellat homines habitantes in orbe, de quibus tunc temporis futurum erat ut in Christum crederent, vel de quorum salute praedictum est a prophetis quod futura esset. Non, inquit, angelis subjecit Deus Pater orbem crediturum de quo loquimur, dicendo ex persona Dei Patris ad Filium, ponam inimicos tuos scabellum pedum tuorum, sed Filio suo tradidit illum, cui ipse dicit in psalmo: Postula a me, et dabo tibi gentes haereditatem tuam (Psal. II). [Col. 0834C] Unde et ipse Filius congratulans sibi traditum orbem crediturum, dicit: Ego autem constitutus sum rex ab eo (Ps. II), id est a Deo Patre.

Testatus est autem in quodam loco quis dicens: Quia nomina prophetarum reticet in hac Epistola, quorum testimonia ponit, non causa invidiae, aut abscondentis affectu hoc agit, sed narrantis voto et ostendentis intuitu, Hebraeos multam habere scientiam divinarum Scripturarum, quibus ista scribebat, in tantum ut nec opus haberet nomen ponere dicentis. Hoc ergo testimonium ex Psalterio Davidico sumptum, est qualiter loquitur ad Deum Patrem: Quid est homo? Suppresse et cum despectu pronuntiandum est istud, quid est homo? subaudis fragilis, mortalis, caducus et sequax Adae, qui in veteri peccato [Col. 0834D] originali pronitate est devictus. Quod memor es ejus? subaudis ita ut misericordiae tuae dona largiaris, tua est gratia, non illius meritum. Hominis memor est Dominus, quando ei peccata dimittit gratuita misericordia, et misericordiae suae dona largitur. Sequitur, Aut Filius hominis, subaudis quid est? Hoc quidem doctores referunt ad Christum, qui in Evangelio saepissime filium hominis, id est filium Mariae se vocat, ac propterea sub interrogatione sursum erigenda est vox, et est sensus: Quid promeruit ille homo assumptus a Verbo, ut Filius Dei fieret? Quodque sequitur, quoniam visitas eum, ad genus humanum refertur, de quo paulo superius sub nomine hominis dictum est, quid est homo; et est sensus: [Col. 0835A] Quoniam visitas genus humanum per Filium tuum, et perpetuo largiris beneficia, non est meritum illius, sed tua gratia, ideoque subsistit, quia a te visitatur. Visitatio ad medicum et aegrotum pertinet. Nam visitationis officium dicitur medicus implere, quando ad infirmum quempiam ingreditur. Et genus humanum, quod infirmum et languidum erat, Deus Pater tunc visitavit, quando misit Filium suum, qui Verbum caro factum est et habitavit in nobis (Joan. I): de qua visitatione dicit etiam Zacharias pater beati Joannis Baptistae: Visitavit nos Oriens ex alto (Luc. I), quidam doctores hoc quod dicit: Quid est homo quod memor es ejus, aut Filius hominis, quoniam visitas eum? totum referunt ad genus humanum, hoc vero quod sequitur, referunt concorditer ad Christum.

[Col. 0835B] Minuisti eum paulo minus ab angelis. Per mortem corporis et opprobria passionis, minorem fecit Deus Pater Filium suum angelis, qui secundum divinitatem aequalis ei erat in omnipotentia deitatis, quia angeli immortales et impassibiles existunt. Minoratus est autem non necessitate, sed spontanea voluntate, sicut idem Apostolus alias ait: Qui cum in forma Dei esset, non rapinam arbitratus est esse se aequalem Deo, sed semetipsum exinanivit, formam servi accipiens, factusque est obediens Patri usque ad mortem, mortem autem crucis (Philip. II). Ex ea enim parte qua mori potuit Creator angelorum, minor factus est angelis. Bene autem dixit paulo minus et si mortale corpus assumpsit: peccati tamen maculam non habuit; gloria et honore coronasti eum. Psalmista loquitur ad [Col. 0835C] Deum Patrem de humilitate et exaltatione Filii Dei, dicens: Minuisti, inquit, Filium tuum paulo minus ab angelis, dum eum mortalem creasti, sed quia ille obediens tibi exstitit usque ad mortem, gloria et honore coronasti eum. Tale est illud quod Apostolus dicit in alio loco: Propter quod et Deus exaltavit illum, et donavit illi nomen quod est super omne nomen, ut in nomine Jesu omne genu flectatur, coelestium, terrestrium, et infernorum. (Ibid.) Gloria ergo coronavit illum Deus Pater in resurrectione, honore autem in ascensione quando quadragesimo die resurrectionis suae exaltavit illum super omnem creaturam. Aliter: Gloria coronatus est in multitudine credentium, videlicet cum post resurrectionis triumphum, credulitatem totius mundi in hoc quod homo est accepit, [Col. 0835D] honore autem in confessione paternae majestatis, hoc est in eo quod in plenitudine paternae gloriae habitat; et constituisti eum super opera manuum tuarum. Per hoc quod homo factus est, constitutus est a Deo Patre super opera jussionis ejus, supra coelestia videlicet, terrestria, et infernalia, qui secundum divinitatis potentiam, sicut cum Deo Patre omnia creaverat, ita cum illo omnia possidebat. Dicendo enim, Constituisti eum super opera manuum tuarum, omnis creatura monstratur subjecta esse illi, quia sicut potestate Verbi omnia creata sunt, ita ille homo assumptus a Verbo cum Verbo possidet cuncta.

Omnia subjecisti sub pedibus ejus, id est aeternitati illius et potestati, ut omnis creatura illum [Col. 0836A] adoret, et hoc est quod ipse post resurrectionis gloriam apparens discipulis suis dixit eis: Data est mihi omnis potestas in coelo et in terra (Matth. XXVIII). In eo enim quod omnia ei subjecit, nihil dimisit non subjectum ei. In eo, id est in hoc dono vel facto, quod ei omnia subjecit, nec coelestia videtur excepisse, nec terrestria, ut diceret praeter angelicam creaturam: sed ita conclusit, dicens: Omnia subjecit ei. Nunc autem necdum videmus omnia subjecta ei. Quid est quod beatus Apostolus loquitur, nam cum dixisset, omnia subjecta esse Christo, statim subintulit, dicens: Nunc autem necdum videmus omnia subjecta ei? si omnia sunt ei subjecta, quomodo non sunt subjecta? Intelligendum est ergo hoc modo ut superius ubi dixit: Nihil dimisit non subjectum ei, ut intelligamus [Col. 0836B] universalem subjectionem et voluntariam, scilicet per fidem, et necessariam, qua cogitur omnis creatura subjecta esse suo Creatori. Hic vero ubi dicitur, Necdum videmus omnia subjecta ei, tantummodo de voluntaria subjectione accipere debemus: qui per fidem constat qua in eum credere nolunt. Quia enim tunc temporis quando Apostolus ista loquebatur, Evangelii necdum praedicatio per totum mundum divulgata erat, necdumque omnes praedestinati ad vitam credebant, recte dixit: Necdum sunt ei omnia subjecta, et non solum tunc, sed etiam adhuc omnes praedestinati non credunt.

Eum autem qui modicum quam angeli minoratus est, videmus Jesum propter passionem mortis gloria et honore coronatum. Hic aperte manifestat quia gloria et [Col. 0836C] honor Christi crux ejus fuit, pro qua modicum minoratus est ab angelis moriendo pro nostra salute. Unde et Apostolus alibi cum dixisset, factus obediens est Patri usque ad mortem, mortem autem crucis, statim subsecutus est, dicens: Propter quod et Deus exaltavit illum, et dedit illi nomen quod est super omne nomen, etc. Sic etiam ipse Dominus provocabat apostolos dicens: ut glorificetur Filius hominis. Sed si ille qui Dominus est ea quae pro servis passus est gloriam vocat, multo magis tu homo quae pro Domino pateris, tibi ad gloriam sempiternam pertinere non dubitare debes. Eum, inquit, Jesum videmus coronatum non oculis corporeis, sed oculis mentis: dum sedet in plenitudine paternae majestatis, ut gratia Dei pro omnibus gustaret mortem. Gratia Dei Patris appellatur [Col. 0836D] Filius, eo quod nobis a Deo Patre gratis sit datus, et quod gratis pro nobis mortem sustinuit. Non enim debebatur nobis nostro merito, ut Filius Dei pro nobis gustaret mortem, sed ineffabilis gratia hoc fecit. Quod autem dicit pro omnibus illum gustasse mortem, quidam doctores ita absolute intelligunt ut dicatur pro omnibus pro quibus gustavit, id est pro electis ad vitam aeternam praedestinatis. At vero quidam ita generaliter accipiunt, ut dicatur pro omnibus fidelibus atque infidelibus mortem gustasse, dicentes: Ipse quidem pro omnibus mortuus est, licet omnes non salventur. Et si omnes non credunt, ille tamen quod suum erat fecit. Unde beatus Prosper hanc ponit similitudinem: Est quilibet [Col. 0837A] medicorum peritissimus qui veniens in civitatem populosam ubi multi infirmi habentur, temperat potionem contra omnia genera infirmitatum, et convocat omnes, dicens: Venite, omnes populi qui variis infirmitatibus laboratis, et bibite ex hac potione, quam causa salutis vestrae praeparavi: spondeo vobis cum obtestatione, quod si quis biberit ex ea medelam statim consequetur. Qui credunt verbis illius, accedunt, bibunt et sanantur: qui vero renuunt bibere, non sanantur, sed in sua infirmitate contabescunt. Quantum ergo ad medici devotionem pertinet, pro omnium illorum salute potionem temperavit, licet aliis non prosit, nisi his qui ex ea biberunt, ita et Christus, quantum in se fuit, pro omnibus mortuus est, quanquam non prosit ejus passio nisi solummodo [Col. 0837B] modo his qui in eum credere voluerunt. Simulque notandum quia non dixit Apostolus, subjacuit morti, sed proprie gustavit mortem, per quod velocitatem resurrectionis voluit ostendere. Brevi etenim tempore a morte potuit teneri, ut ea devicta, confestim victor resurgeret.

Decebat enim eum propter quem omnia, et per quem omnia, qui multos filios in gloriam adduxerat, auctorem salutis eorum consummari per passionem. Decebat, inquit, eum auctorem, scilicet salutis eorum, per passionem consummari, id est perficere omnium salutem per passionem Christi, qui est auctor salutis omnium credentium, et qui ante passionem suam multos filios adoptivos adduxerat in gloriam fidei, spei et charitatis, qui certam spem habebant gaudia [Col. 0837C] patriae coelestis et aeterni regni haereditatem se posse percipere; vel certe per passionem decebat eum perficere omnia quae de illo praedicta erant. Unde ipse dixit pendens in cruce: Consummatum est (Joan. XIX). Propter quem omnia, id est per mortem ejus restaurata sunt omnia coelestia et terrestria: homo scilicet redemptus et numerus angelorum redintegratus. Per quem omnia, subaudis facta sunt, juxta quod Joannes dicit, omnia per ipsum facta sunt (Joan. I). Videsne quantum est in medio nostri, nobisque conjunctus est? Ipse Filius et nos filii, ille proprius et nos adoptivi: sed ille salvat et nos salvamur. Vides quomodo nos conjungit et discernit? Nam cum dicit, multos filios adduxit in gloriam, hic conjunxit: cum vero addit, auctorem salutis eorum, hic discernit.

[Col. 0837D] Qui enim sanctificat et qui sanctificantur, ex uno omnes. Quis est qui sanctificat? Christus per fidem passionis suae et per donum baptismatis. Qui sunt qui sanctificantur? Omnes credentes qui sanctificantur fide passionis Christi et gratia baptismi. Sed qui sanctificat Christus, et nos qui sanctificamur, ex uno Deo Patre omnes sumus, quia ab illo omnia originem acceperunt. Unus est enim Deus, per quem et a quo omnia. Sed aliter ille, aliter nos. Ille quasi proprius Filius potest sanctificare, nos vero quasi adoptativi ab illo sanctificamur. Attamen unum habemus Patrem in coelis, ille proprium, nos adoptivum. Propter quam causam, subaudis [Col. 0838A] quia et ipse et nos ex uno Deo Patre sumus, licet discrete, non confunditur fratres vocare eos, qui sunt filii adoptivi, dicens: Nuntiabo nomen tuum fratribus meis. Cum dicit, non erubescit fratres eos vocare, ostendit nos esse eamdem fraternitatem nostrae humanitatis, sed in misericordia ejus multa, et humilitate maxima qui nos fratres elegit sibi: hoc quoque prophetico affirmat testimonio ne quasi novum putaretur, et non multo ante praedictum. Ait enim: Nuntiabo nomen tuum fratribus meis. Post sacram passionem et venerandam resurrectionem, promittit se gloriam divinitatis paternae, et nomen ejus quo pater dicebatur toto orbe divulgaturum. Nuntiabo dicit, id est narrari faciam a praedicatoribus meis mihi a te datis. Nam resurgens a mortuis [Col. 0838B] dicit mulieribus: Ite, nuntiate fratribus meis (Matth. XXVIII); et ad Mariam: Vade ad fratres meos (Joan. X), et dic eis. Fratres autem dicuntur et qui diligunt et qui diliguntur; addit vero: In medio ecclesiae laudabo te. In medio Ecclesiae, hoc est in coetu fidelium laudavit Deum Patrem Filius quando apostolis reversis a praedicatione dixit: Confiteor tibi, Pater, Domine coeli et terrae, id est laudo et glorifico te, quia abscondisti haec a sapientibus et prudentibus, et revelasti ea parvulis (Luc. X). Ipse quoque quotidie in medio Ecclesiae laudat Deum Patrem, dum fideles quique ejus passione et resurrectione redempti, ejusque baptismate abluti, indefessas laudes Deo Patri referunt corde, ore et opere: his enim tribus modis laudandus est Deus. Et iterum: Ego ero fidens in eum, [Col. 0838C] hoc est in Deum Patrem. Vox est Filii Dei de Deo Patre ex parte humanitatis loquentis. Nam homo susceptus a verbo, totam confidentiam suam in Deum Patrem positam habebat, unde dicebat: Pater, clarifica Filium tuum (Joan. XII). Et pro fidelibus suis supplicans aiebat: Pater, volo ut ubi ego sum, et isti sint mecum (Joan. XVII). Quos etiam exhortans ut confidentiam haberent, dixit: Confidite, ego vici mundum (Joan. XVI).

Et iterum: Ecce ego et pueri mei quos dedit mihi Deus. Haec duo testimonia sumpta sunt ex oraculo Isaiae prophetae loquentis in persona Filii Dei. Isti autem sunt pueri, sancti videlicet apostoli, quibus Dominus ait: Pueri, nunquid pulmentarium habetis (Joan. XXI)? Qui bene pueri vocantur propter innocentiam [Col. 0838D] et humilitatem, de qualibus ipsa Veritas dicit: Sinite parvulos venire ad me, talium est enim regnum coelorum (Matth. XIX).

Quia ergo pueri communicaverunt carni et sanguini: et ipse similiter participavit eisdem. Hoc de apostolis, omnibusque fidelibus dictum est, quia per hoc fratres fuerunt Domini, quia verum corpus et sanguinem habuit, sicut et illi habuerunt. Quo loco confunditur Manichaeus cum suis, qui ausus est dicere Deum verum corpus non habuisse, cum Apostolus dicat, quia assumendo carnem particeps exstitit illorum. Sicut enim illi pueri, et nos carne et sanguine, constamus: sic et Christus participavit carni et sanguini, homo factus, et sicut Christus communicavit [Col. 0839A] nostrae substantiae per assumptionem hominis, sic et nos participes ejus sumus per assumptionem corporis et sanguinis ejus. Quare autem communicaverit Christus carni et sanguini, in sequentibus manifestat, dicens: Ut per mortem destrueret eum qui habebat mortis imperium, id est diabolum, et liberaret eos qui timore mortis per totam vitam erant obnoxii servituti. Admirabile, quiddam hic demonstrat Apostolus, ostendens diabolum per hoc devictum a Christo, per quod potestatem tenebat in mundo. Arma quae fuerunt illi quondam fortia adversum mundum, hoc est mors, per ea illum Christus percussit, sicut David abstracto David Goliae gladio, in eo caput illius amputavit in quo quondam victor ille solebat fieri. Quia ergo diabolus, per mortem hominis in mundo principatum [Col. 0839B] praesumpserat, per mortem Christi temporalem vinci debebat. Quapropter participavit Christus carni et sanguini, ut mori potuisset ad tempus, sicque dum mortuus est, qui peccatum non fecerat, destruxit diabolum qui peccatum attulerat, per quod mors in orbem venerat. Sive etiam in hoc destruxit diabolum et mortem, quia semper mortuus est peccato, dum non peccavit. Destructo autem imperio diaboli, liberavit electos suos, qui timore mortis per totam vitam suam quandiu vivebant in hoc saeculo, obnoxii, id est debiti et astricti erant servituti mortis et diaboli. In hoc enim timebant mortem, quia servi erant mortis, dum omnes morti subjacebant.

Nusquam enim angelos apprehendit, sed semen Abrahae apprehendit. Quod superius dixerat, pueros [Col. 0839C] communicasse carni et sanguini, et quia Christus participaverit eis, exsequitur amplius hunc sensum, volens ostendere unde participaret eis, et dicit: Nusquam, id est in nullo loco, neque in coelo, neque in terra angelicam creaturam assumpsit, sed corpus humanum de semine Abrahae assumpsit. Quibus verbis favet illis blandiendo, quod semen illorum assumpserit. Quia ergo homo redimendus erat morte Filii Dei, non angelus, idcirco non angelicam naturam assumpsit, quae mortem non potest pati, sed humanam in qua mori potuisset. Nec angelis tanta est dignitas collata, ut in una persona eorum naturae Filius Dei conjungeretur: quam dignitatem et honorem humanae naturae divina gratia contribuit, ut Deus et homo una esset persona. Et quare dixit apprehendit, [Col. 0839D] quod pertinet ad fugientem, quia nos quasi recedentes a se, et longe fugientes insecutus apprehendit.

Unde debuit per omnia fratribus assimilari. Pro hac, inquit, ratione, quia non assumpsit angelicam naturam, sed humanam de semine Abrahae, debuit per omnia assimilari fratribus. Quid est per omnia? id est natus est, educatus, crevit, esuriit, passus est ac mortuus, ut per omnia ista similis esset fratribus, qui hujusmodi conditioni subjecti sunt et connexi. Sed fortasse quaerit aliquis, quare homo sit reparatus potius quam angelus lapsus? Cui respondendum est, hominem non tantum deliquisse, quantum diabolum. Ille enim diabolo suadente peccavit, diabolus vero [Col. 0840A] nullo suadente, sed superbiendo corruit. Homo quoque, quia corpus habebat, manducare indigebat: diabolus autem, quia spiritus est, totus inexcusabilis est. Fuit et tertia causa, videlicet quia homo necdum pervenerat ad locum ubi aeternaliter cum Deo regnaturus erat, sed in paradiso terreno morabatur, de quo transferendus erat in coelum completo numero electorum: diabolus autem in coelo jam erat collocatus, ut misericors fieret et fidelis pontifex ad Deum, ut repropitiaret delicta populi. Misericors dicitur a misero corde, videlicet quia miseriam sustinet et cognoscit per experimentum misereri. Itaque non fuit alia causa illum per omnia fratribus assimilari, nisi ut misericordiam nobis praestaret nos redimendo, et fidelis fieret verusque et potens pontifex ad Deum [Col. 0840B] Patrem interpellando pro nobis, nostrisque propitiaret peccatis. Haec enim hujus miserandae dispensationis causa fuit: vidit quippe humanum genus humo intentum, peccatorum vinculis ligatum, et misertus est ejus sicut fidelis pontifex, reconcilians nos Deo Patri, et reconciliando purgans. Ministerium etenim sacerdotis atque pontificis est fidelem esse, ut possit eos quorum sacerdos est liberare a peccatis. Pontifex quoque dicitur eo quod pontem, id est viam praebeat suis sequacibus suo bono exemplo, ita et Dominus pontem fecit nobis, id est bonam viam ostendit, cum diceret: Discite a me quia mitis sum et humilis corde (Matth. XI). Pontem etiam nobis fecit, quando aperuit nobis januam regni coelestis. Ubi modo consistit, Deum Patrem interpellans pro nobis.

[Col. 0840C] In eo in quo passus est ipse et tentatus, potens est eis qui tentantur auxiliari. In eo, inquit, in homine in quo tentatus est ipse a diabolo, sed non superatus, et passus a ministris illius, potens est vinctos liberare, tentatosque adjuvare ne vincantur: quia tentationes nostras et passiones, non solum sicut Deus cognoscit, sed etiam sicut homo experimento probavit, ac propterea non solum per hoc quod Deus est potest nobis auxiliari, sed insuper per hoc quod homo est, quoniam ejusdem potestatis est homo assumptus a verbo, cujus erat et idem verbum.



CAPUT III.

Unde, fratres sancti, vocationis coelestis participes, [Col. 0840D] considerate apostolum et pontificem confessionis nostrae Jesum qui fidelis est ei qui fecit illum, sicut et Moyses in omni domo ejus.

Fratres eos vocat tam carne quam spiritu, qui ex eodem genere erant, eamdemque fidem habebant; sanctos quia sanctificati fuerant fide passionis Christi et aqua baptismatis, qui participes erant coelestis vocationis, hoc est patriae coelestis, ad quam Dominus omnes vocat, dicens: Venite ad me omnes qui laboratis et onerati estis, et ego reficiam vos (Matth. XI). Considerate apostolum et pontificem fidei nostrae Jesum. Apostolus Graece, Latine dicitur missus. Et Dominus Jesus apostolus noster est, quia gratis a Deo Patre nobis missus est, sicut ipse testatur, dicens: Non sum [Col. 0841A] missus nisi ad oves perditas domus Israel, et sicut misit me Pater et ego mitto vos (Matth. XV; Joan. XX). Unde et idem egregius praedicator alio in loco dicit: Misit Deus Filium suum factum ex muliere (Gal. IV). Pontifex autem confessionis nostrae est, quia confessionem fidei nostrae praetendit ante Deum Patrem qui fidelis est ei, id est Deo Patri qui fecit illum, juxta quod alibi dicitur, quia factus est ei ex semine David secundum carnem. Notandum autem de humanitatis essentia hoc esse dictum in qua ipse fidelis fuit Deo Patri, obediens ei usque ad mortem (Phil. II). Nonne fidelis erat Deo Patri, quando omnia quae agebat, non suae gloriae reputabat, sed Patri dicens: Pater in me manens ipse facit opera? Sicut et Moyses, inquit, fidelis erat in omni domo ejus. Domum Dei hic populum debemus intelligere, [Col. 0841B] plebem scilicet Israeliticam, cui Moyses praepositus erat a Deo, de qua domo dicit Isaias: Vinea Domini sabaoth domus Israel est, et iterum exhortando: Domus Jacob, venite et ambulemus in lumine Dei (Is. II, V). In qua domo Moyses fidelis fuit, id est devotus et bonae voluntatis, defendens ea quae Dei erant, sibique non usurpans gloriam Dei

Amplioris enim gloriae iste prae Moyse dignus habitus est, quanto ampliorem honorem habet domus qui fabricavit illam. Hoc in loco aut erit hypallagae in sensu, aut satis necessaria subauditio supponetur hoc modo. Tanto majoris gloriae Christus prae Moyse dignus inventus est, quanto majorem honorem habet, subaudis Dominus domus qui fabricavit eamdem domum, sive tanto majori gloria Christus prae Moyse [Col. 0841C] dignus inventus est, quanto majorem honorem habet fabricator a domo, quam ipse fabricavit. Redditque causam quare majoris gloriae sit fabricator domus quam domus ab eo fabricata.

Omnis namque domus fabricatur ab aliquo. Qui autem omnia creavit, Deus, subaudis est. Hic factorem a factura discernit, utriusque domus auctorem Deum esse intelligi volens, et populi scilicet Israelitici, et gentilis.

Et Moyses quidem fidelis erat, hoc est, devotus et bonae voluntatis in tota domo ejus, tanquam famulus in testimonium eorum, subaudis verborum, quae dicenda erant; Christus autem tanquam filius in domo sua habitat, ordinans et disponens illam. Quanta differentia est inter famulum quem paterfamilias praeponit [Col. 0841D] domui suae, et filium quem derelinquit haeredem, tanta distantia est inter Moysen et Christum. Moyses enim fidelis et devotus famulus fuit in domo Dei omnipotentis, hoc est in plebe Israelitica in testimonium eorum verborum, quae per illum dicenda erant ad populum, quoniam testis erat verborum Domini ad populum, iterumque populi ad Deum; Christus vero libere ordinat domum suam, hoc est Ecclesiam suam, tanquam filius haereditatem paternam. De qua domo subjungit Apostolus, dicens: Quae domus sumus nos, si fiduciam et gloriam spei usque ad finem firmam retineamus. Hortatur iterum Apostolus Hebraeos fortiter stare in fide, et perseverare in bono opere, jungens se more [Col. 0842A] solito illis. Domus, inquit, Dei sumus, si fiduciam, id est fidem rectam et gloriam spei nostrae firmam retinuerimus usque ad finem mortis nostrae, vel usque ad diem judicii. Gloria spei nostrae est, qua gloriamur nos in spe jam esse filios Dei, et quod modo tenemus in spe, credimus nos possessuros in re. Bona enim quae nobis promissa sunt, in hac poenali vita habere nequaquam possumus, quamobrem habentes fidem rectam, spem certam, exspectemus patienter praemia nobis a Domino promissa. Sequitur: Quapropter, dicit Spiritus, hodie si vocem ejus audieritis, nolite obdurare corda vestra, etc., usque ad si introibunt in requiem meam. De spe paulo superius locutus fuerat beatus Apostolus, quod oporteat sperare ea quae futura sunt, et dat inde testimonium [Col. 0842B] propheticum sub comparatione quodammodo illi perierunt, qui desperaverunt de potentia Dei, et quid promeruerunt pauci qui sub spe certa promissis Dei crediderunt. Quia ergo obscure beatus Apostolus locutus est, necesse est replicare hostiam Veteris Testamenti, ut manifestior fiat oratio. Eductus populus Israeliticus de Aegyptia servitute in signis et mirabilibus Domini, cum multam viam deserti perambulassent, pasti a Domino manna, aqua de petra potati, ejusque protectione tutati, consilium inierunt omnes mittere de singulis tribubus principes speculatores, qui deberent speculari atque considerare terram a Domino sibi promissam. Qui pergentes lustraverunt terram; reversique sunt post spatium quadraginta dierum ad multitudinem, nuntiantes terram [Col. 0842C] fertilissimam, magnorumque fructuum procreatricem, sed habere urbes munitas, virosque inexpugnabiles esse in ea, ut pote de stirpe Enachim, hoc est gigantum. Israelitae vero ingrati et insensati, quos oportebat recordari tantorum Dei beneficiorum, quomodo eos clausos in medio tanti exercitus Aegyptiorum eripuerit de periculis, fluviorumque fontes de petra sine defectu donaverit, manna tribuerit, aliaque innumerabilia beneficia eis contulerit, nec Deo crediderunt, desperantes de ejus potentia, nec horum aliquid rememorati sunt, sed timore desperabili perterriti, murmurando dixerunt: Utinam non introducat nos Dominus in terram illam, revertamur in Aegyptum. Deus igitur iratus quod sic cito obliti fuissent beneficiorum ac mirabilium ejus, juravit [Col. 0842D] quod non esset intratura generatio illa in requiem et patriam olim patribus promissam, sicque illa sexcenta millia quae egressa sunt de Aegypto perierunt, praeter duos tantummodo: Caleph videlicet filium Jephonae et Josue filium Nun, qui seditionem populi compescere nisi sunt, creduli promissionibus Domini. Notandum autem tres requies ab Apostolo in hac Epistola commemorari: unam sabbati, qua requievit Deus ab operibus suis; secundam in Palaestina, in quam ingressi Israelitae requieturi erant a miseria et laboribus multis; tertiam quoque quae vera est requies, regnum videlicet coelorum, ad quam quos pervenire contigerit, plenissime requiescent a laboribus aerumnisque hujus saeculi, de [Col. 0843A] qua hic Apostolus prophetando spiritaliter loquitur, dicens: Quapropter, subaudis quia domus Dei sumus, si fidem rectam et gloriam spei firmam retinuerimus, nolite obdurare corda vestra, ne similia patiamini, qualia progenitores vestri passi sunt privati requie promissa. Hortabatur his verbis Apostolus Hebraeos, ut non essent infideles et increduli, ne perderent requiem aeternam sibi a Domino promissam, sicut perdiderunt patres eorum requiem temporalem. Nolite, inquit, hodie obdurare corda vestra, sicut, subaudis, obduraverunt patres vestri in exercebatione, in amaricatione, quando me ad amaritudinem provocaverint secundum diem tentationis eorum in deserto, ubi tentaverunt me patres vestri multis molis, dicentes: Nunquid poterit Deus parare mensam [Col. 0843B] in deserto? Et nunquid poterit nos introducere in terram patribus promissam? Quod autem dicit hodie, non loquitur jam Psalmista ad illos qui mortui sunt in deserto murmurando contra Dominum, et increduli existendo, sed potius ad illos qui dominicae praedicationis tempore fuerunt, apostolorumque, et usque ad finem saeculi futuri sunt. Hodie, inquit, id est in die Novi Testamenti, vel omni tempore quandiu dicetur hodie: Nolite obdurare corda vestra. Hodie namque pro sempiterno ponitur, id est, donec mundus et vita praesens manet. Sequitur: Probaverunt et viderunt opera mea quadraginta annis. Quod dicit, probaverunt opera et mirabilia mea, non est ita intelligendum, ut dicatur probaverunt, id est elegerunt causam gratiarum actionum, sed potius probatio haec [Col. 0843C] ad curiositatem est referenda et tentationem. Probaverunt, inquit, opera mea, hoc est curiositatis causa exquisierunt tentantes utrum Omnipotens essem. Sed quid factum est? viderunt illa per quadraginta annos, et permanserunt ingrati. Potest quod dicit quadraginta annis, et ad sequentia jungi. Quadragenarius autem numerus mysticus in divina Scriptura habetur: Quadraginta diebus Dominus in deserto jejunavit, ut triumpharet de illo, per quem illi quadraginta annis murmuraverunt in eremo contra Dominum, consummataque tota gloria victoriae in passione et resurrectione, quadraginta diebus fuit cum discipulis antequam coelorum altitudinem penetraret. Primis vero diebus quadraginta tentationem hujus saeculi ostendit, posterioribus quadraginta [Col. 0843D] diebus consolationem, qua consolandi sunt in patria. Corpus enim ejus, id est Ecclesia, necesse est ut tentationes patiatur in praesenti saeculo (Matth. XVIII), ut postmodum pervenire possit ad gaudia patriae coelestis. Tamen et in praesenti non deest ille Consolator, qui dixit: Ecce ego vobiscum sum omnibus diebus, usque ad consummationem saeculi (Matth. XXVIII). Sequitur:

Propter quod, subaudis quia tentaverunt me causa curiositatis, et opera mea quadraginta annis probaverunt, infensus fui generationi huic. Plus est dici offensum sive infensum quam dicere iratum, quoniam qui irascitur facile potest ab ira removeri: qui vero infensus sive offensus fuerit, aut vix aut [Col. 0844A] nullo modo potest placari; ita omnipotens Deus offensus, id est valde et implacabiliter iratus fuit illis sexcentis millibus qui perierunt in deserto. Et dixit ad Moysen et Aaron, vel etiam ad Josue: Semper hi errant corde. Multis modis castigavit eos Dominus Deus omnipotens, sed illi semper corde erraverunt, a via veritatis et rectitudinis deviantes. Quicunque enim voluntati Dei non obsecundat, errat a rectitudine justitiae. Ipsi vero non cognoverunt vias meas. Non cognoverunt dicit, hoc est non approbaverunt, nec elegerunt actiones meas et praecepta mea; vel non cognoverunt, quia noluerunt ad hoc cognoscere ut tenerent et observarent illa. Quibus juravi in ira mea, si introibunt in requiem meam. Si, aliquando ponitur pro affirmatione, aliquando pro dubitatione, [Col. 0844B] aliquando pro negatione, ut in praesenti loco pro non, et in Psalmo dicente Propheta: Si reddidi retribuentibus mihi mala (Psal. VII), id est, non reddidi. Ordo verborum est: Non introibunt in requiem meam, sicut juravi in ira mea, hoc est in vindicta mea. Ira enim Dei vindicta est illius. Loqui Deum, magnum est: jurare vero, nimis metuendum. Cum enim omnis sermo illius pro juramento accipi debeat, quoniam semper verus est, dicitur aliquando jurare ad exaggerandam vim rei, et ut terrorem incutiat auditoribus. Sic dicitur et irasci more humano, cum semper ipse idem maneat, quatenus dum audivimus illum iratum, metuamus peccare. Quod autem dicit, non introibunt in requiem meam, hic (sicut supra dictum est) geminam requiem debemus [Col. 0844C] intelligere; unam terram repromissam Abrahae, quam illi perdiderunt propter infidelitatem suam: alteram vero, vitam aeternam de qua Apostolus spiritualiter loquitur, dicens: In qua non introibunt Judaei in infidelitate manentes.

Videte, fratres, ne forte sit in aliquo vestrum cor malum incredulitatis, discedendi a Deo vivo. Hortatur iterum Apostolus eos blandiendo, vocans eos fratres, et dans consilium quomodo intrare possint in requiem veram. Fratres mei carne, fratres etiam fide, videte, id est cavete, summaque diligentia attendite, ne forte sit in aliquo vestrum voluntas non bona, et cor malum incredulitatis discedendi a Deo vivo, sicut fuit in illis qui erraverunt in deserto adorando idola, et pereatis, sicut illi perierunt.

[Col. 0844D] Sed exhortamini vosmetipsos per singulos dies, donec hodie cognominatur, ut non obduretur quis ex vobis fallacia peccati. Quia illis Judaeis scribebat, qui jam crediderant et inter quos tales erant qui alios in fide, spe, bonisque operibus exhortari poterant, ideo taliter loquitur: Exhortamini, inquiens, vos invicem, et corrigite vosmetipsos per singulos dies, donec hodie cognominatur; id est, omni tempore praesentis vitae in quo est spatium poenitendi. Si quisquam peccaverit, non desperet de venia quandiu vivit, nec obduretur aliquis vestrum fallacia peccati; id est, desperatione decipiente peccato infidelitatis, quasi per poenitentiam non possit promereri indulgentiam. [Col. 0845A] Ille enim qui satis perfecte non credit, solet plerumque in desperationem ruere, redditque causam, quare nemo debeat desperare de venia dicens:

Participes enim Christi effecti sumus. Christo participamur et conjungimur, ut pote unum cum illo existentes. Si quidem in hoc participamur illi, quia ipse caput nostrum, et nos membra illius, cohaeredes et concorporales illi, secundum spiritalem hominem qui creatus est in ipso. In eo etiam participamur illi, quia corpus et sanguinem ejus sumimus ad redemptionem nostri, quapropter non est desperandum. Si tamen initium substantiae usque ad finem firmum retineamus, dum dicitur: Hodie si vocem ejus audieritis, nolite obdurare corda vestra contra Deum in infidelitate, quemadmodum in illa exacerbatione, [Col. 0845B] subaudis obduraverunt patres vestri corda sua. Initium substantiae Christi dicit fidem Christi, per quam subsistimus et renati sumus, quia ipse est fundamentum omnium virtutum. Et bene substantiam eam vocat, quia sicut corpus anima subsistit et vivificatur, ita anima fide subsistit in Domino et vivificatur, ac sine fide quasi nihil est. Unde dicit per prophetam (Habac. II): Justus autem meus ex fide vivit. Et idem egregius praedicator: Sine fide, inquit, impossibile est placere Deo (Hebr. XI). Substantia autem Christi appellatur fides, vel quia ab illo datur, vel certe quia ipse per eam habitat in cordibus fidelium; juxta quod idem Apostolus alias dicit, optando in interiore homine, habitare Christum per fidem in cordibus vestris (Ephes. III). Tunc ergo veraciter Christi [Col. 0845C] participes sumus, si fidem ejus usque ad finem mortis nostrae, vel usque ad diem judicii firmam retinuerimus omni videlicet tempore, quandiu dicitur nobis per prophetam: Hodie si vocem ejus audieritis, nolite obdurare corda vestra.

Quidam enim audientes exacerbaverunt, sed non omnes, qui profecti sunt ab Aegypto per Moysen. Illius historiae tacite mentionem facit, quando reversis exploratoribus dixerunt murmurando (Num. XIV): Utinam non introducat nos Dominus in terram illam; Josue autem et Caleb glorificaverunt Deum dicentes ad omnem multitudinem: Potens est Dominus introducere nos ad terram illam. Quidam ergo audientes verbum Dei de promissione et sermone exploratorum, ad amaritudinem provocaverunt eum [Col. 0845D] ob incredulitatis et desperationis malum, sexcenta videlicet millia, quorum corpora prostrata sunt in deserto; sed tamen non exacerbaverunt eum omnes qui profecti sunt ex Aegypto: quoniam Josue et Caleb ex tanta multitudine glorificaverunt illum, unde et meruerunt terram repromissionis non solum possidere, sed etiam aliis per sortem dividere. Quare autem Apostolus hoc prosequatur sensus est: Audierunt illi omnes verbum Dei de promissione terrae repromissionis, sicut et nos audivimus de patria coelesti; sed, quid profuit illis sermo auditus? Nolite ergo putare quod ex auditu tantum praedicationis introitus sit in requiem Dei, nisi adhibita fuerit fides de corde puro.

[Col. 0846A] Quibus autem infensus est quadraginta annis? nonne illis qui peccaverunt, quorum cadavera prostrata sunt in deserto? Quibus autem juravit non introire in requiem suam nisi illis qui increduli fuerunt? Id est, illis qui dubitaverunt quod potuisset eos Dominus inducere in terram repromissionis. Et videmus, id est intelligimus, quoniam non potuerunt intrare in requiem ipsius illa sexcenta millia propter incredulitatem.



CAPUT IV.

Timeamus ergo ne forte relicta pollicitatione introeundi in requiem ipsius, existimetur aliquis ex vobis deesse. Timeamus, inquit, perditionem illorum, justumque judicium Dei, qui reddet unicuique secundum [Col. 0846B] opera sua, ne forte relicta et neglecta pollicitatione fidei, quam Deo dedimus in baptismate introeundi in requiem patriae coelestis, et revertamur iterum ad opera infidelitatis, quae abdicavimus coram multis testibus. Potest et de illa pollicitatione intelligi, quam Dominus promisit nobis dicens: Discite a me quia mitis sum et humilis corde et invenietis requiem animabus vestris (Matth. XI). Et ipse ergo nobis illam requiem promisit et nos spopondimus nos intraturos in eam tempore baptismatis. Quamobrem laborate, ne existimetur aliquis ex vobis deesse ab illo regno, hoc est, ne aliquis vestrum minus dignus inveniatur introeundi in requiem Dei. Loquitur Apostolus more viatorum proficiscentium de una regione in aliam, quibus solet dicere is qui [Col. 0846C] omnibus dicit: Videte ne quis vestrum in itinere remaneat, ut simul omnes pervenire possimus quo tendimus; sed etsi cujus jumentum prae lassitudine defecerit, sublevate invicem ejus sarcinas, ne forte ob hoc in via remaneat. Electi enim in praesenti saeculo, quasi in via sunt tendentes ad patriam; sed ne aliquis remaneat, qui non possit pervenire ad patriam coelestem, simplices quique et infirmi sublevandi sunt opere et auxilio fortium, juxta illud: Alter alterius onera portate (Gal. VI).

Etenim et nobis nuntiatum est, quemadmodum et illis. More solito jungit se Judaeis qui tunc temporis erant, et dicit: Etenim omnibus nobis Judaeis nuntiatum est ut intremus in requiem patriae coelestis quemadmodum et illis qui egressi sunt ex Aegypto, [Col. 0846D] nuntiatum est ut intrarent in requiem terrae repromissionis; nobis tamen per Filium, illis autem per famulum. Sed non profuit sermo auditus non admistus fidei ex his quae audierunt. Sermo quem audierunt illa sexcenta millia per Moysen de requie terrae Palestinae, non profuit illis, quia non fuit admistus et conjunctus fidei, et contemperatus fide ex his promissionibus quas audierunt. Tunc enim prodesset eis sermo auditus si credidissent, quoniam tunc esset contemperatus fide. Quoniam vero non crediderunt, non fuit conjunctus fidei, ideoque nihil eis profuit quod audierunt, quoniam in eam intrare non meruerunt. Post haec verba exhortationis subjunxit Apostolus, dicens:

[Col. 0847A] Ingrediemur enim in requiem ejus qui credidimus; quemadmodum dixit: Sicut juravi in ira mea, si introibunt in requiem meam. Isto in loco ad completionem sensus, necesse est aliquid adjicere. Ingrediemur (inquit) in requiem patriae coelestis, a Deo nobis promissam subaudis, ne forte dicatur nobis si increduli fuerimus, quemadmodum dixit illis qui non introierunt, si introibunt, id est, non introibunt in requiem meam. Quibus verbis hortatur omnes intrare in requiem Domini, ne forte nobis dicatur ob infidelitatem quod illis dictum est. Nam sicut certum est quod increduli non introibunt, sic certum fixumque habetur quod creduli introibunt. Et quidem operibus ab institutione mundi perfectis, id est ornatu mundi perfecto.

[Col. 0847B] Dixit quodam loco de die septima sic: Et requievit Deus die septima ab omnibus operibus suis. In Genesi dixit Deus per Moysen istud (Gen. II). His verbis vult Apostolus ostendere, aliam esse requiem meliorem ad quam vocati sumus, quam fuerit illa in Palaestina, ad quam Judaei vocati sunt; nec dicit nos intraturos in illam quae fuit in Palaestina, sed ostendit illos non intrasse propter duritiam cordis sui, nec in Palaestinam, nec in requiem coelestem. Dicit ergo de prima requie sic: Requievit Deus die septima ab omnibus operibus suis. Requievit quidem a conditione novarum creaturarum, sed non requievit a gubernatione eorum quae fecerat, et ut quotidie ex ipsis etiam nova producat. Unde Veritas in Evangelio Judaeis dicit: Pater meus usquemodo [Col. 0847C] operatur et ego operor (Joan. V). Non enim plus est Deo mundum ex nihilo creare, quam factum gubernare. Praemissa ergo prima requie septimi diei, in qua requievit Deus, subjunxit secundam quae promissa est populo Dei dicens: De illa quidem quodam loco ita dixit Deus per Moysen, et in isto loco rursum dicit: Si introibunt in requiem meam. Si vero conjunctio, sicut jam supra dictum est, pro affirmatione pro dubitatione et pro negatione accipi potest. Superius namque pro negatione duobus in locis posita est; ubi ait jurasse Deum propter incredulitatem illorum, si introibunt in requiem meam, id est non introibunt: hic vero pro affirmatione potest accipi, sub alio sensu, sicut Joannes Chrysostomus aliique doctores exponunt, quasi diceret: Si [Col. 0847D] introibunt in requiem meam, subaudis bene habebunt, et hoc de requie quae fuit in Palaestina accipe. Unde protinus additur:

Quoniam ergo superest quosdam introire in eam, et hi quibus prioribus annuntiatum est, non introierunt propter incredulitatem, ideo dicit: Quoniam superest vel restat quosdam intrasse in requiem terrae promissionis, et quia pauci intraverunt in eam requiem quae fuit in Palaestina, id est duo tantum Caleb et Josue, ex omnibus illis qui de Aegypto exierunt, hi, id est sexaginta millia quibus prioribus annuntiatum est, non intraverunt in eam, sed cadavera eorum prostrata in deserto. Iterum terminat diem quemdam hodie in David dicendo, post tantum [Col. 0848A] temporis, sicut supra dictum est: Hodie si vocem ejus audieritis, nolite obdurare corda vestra. Ordo verborum est: Post tantum temporis quo illi murmuraverunt, et mortui sunt in deserto, terminavit, hoc est statuit et definivit Spiritus sanctus iterum quemdam diem; tempus videlicet Novi Testamenti, dicendo per David: Hodie, sicut supra dictum est, ubi Apostolus ex persona prophetae locutus est: Hodie si vocem ejus audieritis etc., quasi diceret aliis verbis, O Judaei concives mei, nolite putare quod istud quod David dixit: Hodie si vocem ejus audieritis, nolite obdurare corda vestra, ad illud tempus pertineat quo illi murmuraverunt in deserto, vel quod causa salutis illorum dixerit, qui jam mortui erant: quoniam ad aliud tempus pertinet, ad tempus videlicet [Col. 0848B] Novi Testamenti. A die enim murmurationis eorum in deserto, multum tempus est usque ad David et usque ad nos, quibus David ista proloquebatur. Considerandumque simul diem pro tempore Dominici adventus, Novique Testamenti accipiendum, et quid dicit in David, tale est quasi per David. Mutavit enim propositionem more solito. Potest et ita intelligi quod dicit: Terminat diem quemdam, hoc est, terminum et finem imponit Spiritus sanctus praeterito tempori, quod fuit a die murmurationis illorum, et dat initium alteri tempori, dicendo per David, Hodie, etc. Sequitur:

Nam si eis Jesus filius Nave, ductor populi Israelitici, praestitisset requiem, subaudis veram, nunquam de alia requie loqueretur David, posthac die, id est [Col. 0848C] deinceps, postquam illam adepti essent. Hic ostendit tertiam quamdam requiem de qua David dixit, Hodie, etc., non illam significans, ad quam Jesus filius Nave populum introduxit, sed aliam quamdam multo excellentiorem, ad quam non typicus Jesus, sed verus introducit quotidie eos qui sunt ejus. Si enim Jesus filius Nave veram praestitisset requiem populo, cujus ductor exstitit, nequaquam de alia requie loqueretur David postea. Certum est enim quia futurum est quosdam accipere, quae per illam significata est, quae fuit in Palaestina.

Itaque, subaudis quia Jesus filius Nave non praestitit veram requiem populo cui praeerat, relinquitur, id est reservatur in futurum, sabbatismus populo Dei. Veram requiem patriae coelestis sabbatismum vocat, [Col. 0848D] alludens ad nomen, quoniam Judaei requiem sabbatismum dicebant. Requies ergo coelestis sabbati populo Dei credenti veraciter reservatur in futurum, vita scilicet aeterna, quae praecellit sabbatum legis: quoniam in illo requiescebant tantum corpora, in ista autem animae populi Dei. Unde sequitur:

Qui enim ingressus est in requiem ipsius, hoc est, Dei omnipotentis, quae est vita aeterna, etiam ipse requievit ab operibus suis, terrenis omnibusque laboribus, sicut a suis Deus, requievit die septima. Requies Dei perfectio operum illius intelligenda est, videlicet dum sexto die finita primordiali rerum creatione, in septimo cessavit a creatione novarum rerum. Per illam vero requiem Dei, quae est aeterna, [Col. 0849A] studiose provocat nos ut ad requiem aeternae beatitudinis illam, quam sabbatismum appellat, totis nisibus anhelemus. Quisquis ergo istud Dei sabbatum intraverit, requiescet perpetuo ab omni labore et opere, sicut Deus requievit a creatione novarum rerum.

Festinemus ergo ingredi in illam requiem ut ne in idipsum quis incidat incredulitatis exemplum. Magna quidem res et salutaris est fides, quoniam sine hac non est salvari possibile alicui, sicut scriptum est: Sine fide impossibile est placere Deo (Hebr. XI). Quisquis Deo non credit, non salvatur; sed ad salutem non sufficit sola fides. Necessarium est etenim cooperari per dilectionem fidei, et conversari digne Deo, quia fides sine operibus mortua est. Proinde [Col. 0849B] Apostolus, considerans felicitatem perpetuae vitae, hortatur dicens: Festinemus fide recta, operatione sancta introire in illam requiem patriae coelestis nobis promissam, ne aliquis nostrum incidat in idipsum incredulitatis exemplum et desperationis, in quod illi ceciderunt. Festinemus, inquit, quoniam non sufficit sola fides, sed debet addi et vita fidei condigna. Sufficienter enim exemplo parentum nostrorum docemur, ne in idipsum infidelitatis exemplum incidentes, in quod illi ceciderunt, talia patiamur, qualia illi passi sunt.

Vivus enim est sermo Dei, et efficax, et penetrabilior omni gladio ancipiti. Apostolo dicente et hortante, festinemus ingredi in requiem patriae coelestis, fide et operatione, ne aliquis nostrum incidat in idipsum infidelitatis [Col. 0849C] exemplum, in quod illi ceciderunt, et eveniant nobis talia qualia illis evenerunt; qui prostrati sunt in deserto, poterant illi Judaei respondere: Nequaquam nobis talia evenient, quia non habemus prophetas et judices, per quorum ora nobis loquatur Dominus, sicut illi habuerunt: ideo quidquid egerimus, excusabiles erimus. Ad haec Apostolus volens ostendere eumdem habere nos judicem quem illi habuerunt, qui illos propter incredulitatem damnavit, dixit, Non est ita: Vivus est enim sermo Dei et efficax. Sermo Dei Patris et Verbum Filius est, qui potentialiter interfecit illa sexcenta millia in deserto ob infidelitatem, quia ei noluerunt credere. Hic est sermo qui nunquam moritur, sed semper idem manet, juxta quod Psalmista dicit: Tu autem idem ipse [Col. 0849D] es, et anni tui, id est anni aeternitatis tuae, non deficient (Psal. CI). Hic est sermo qui de seipso dicit: Si quis sermonem meum servaverit, mortem non videbit in aeternum (Joan. VIII). Si enim illi istum sermonem Dei servassent recte credendo et bene vivendo, viverent utique temporali et aeterna vita, terramque repromissionis intrarent. Similiter et nos si servaverimus sermonem ejus vivemus, requiemque coelestem intrabimus. Iste sermo Dei Patris, qui semper vivit cum Deo Patre, et per quem Pater omnia judicat, efficax est, hoc est ad operandum facilis, quia sine labore operatur: Ipse enim dixit, et facta sunt; et: Omnia quaecunque voluit, fecit (Psal. CXXXIV, CXLVIII). Penetrabilior quoque est omni gladio ancipiti, [Col. 0850A] hoc est ex utraque parte acuto, quia gladius materialis utraque parte acutus membra quidem dividere potest a corpore et penetrare secreta carnis, adeo ut animam a corpore faciat exire, ipsumque corpus in mortem redigat, sed tamen ipsam non potest dividere minutatim, neque secreta ejus penetrare. Unde Dominus dicit: Nolite timere eos qui occidunt corpus, animam autem non possunt occidere (Matth. X). Sequitur: Pertingens idem sermo Dei usque ad divisionem animae ac spiritus, compagum quoque et medullarum, et discretor cogitationum et intentionum cordis. Anima vivimus, spiritu, id est rationabilitate intelligimus. Vita nobis carnalis cum bestiis communis, ratio spiritalis cum angelis. Et sunt quaedam peccata quae pertinent specialius ad [Col. 0850B] corpus quam ad spiritum: ut est homicidium, fornicatio, adulterium, furtum, sacrilegium, et caetera talia, quae actu corporis perpetrantur. Iterum sunt alia quae pertinent specialius ad spiritum quam ad corpus, ut est odium, ira, dolositas, invidia, caeteraque hujusmodi quae sine actu corporis constant. Et quia corpus anima vivificatur, non incongrue per animam possumus intelligere peccata corporalia: per spiritum vero peccata spiritalia, quae in secreto mentis versantur. Iterum per compages debemus intelligere cogitationes quae sibi invicem compaginantur et conjunguntur, dum una alteram subsequitur: per medullas vero subtiles intentiones, et hoc est quod subjungit, discretor cogitationum et intentionum cordis, cogitationes referens ad compages, [Col. 0850C] intentiones ad medullas. Ita autem jungendus est iste versiculus: Vivus est sermo Dei et efficax et penetrabilior omni gladio ancipiti, et pertingens usque ad divisionem animae et divisionem spiritus, et pertingens usque ad divisionem compagum et divisionem medullarum, et discretor est cogitationum et intentionum cordis. Sermo ergo Dei Patris intantum est efficax et penetrabilior omni gladio ancipiti, ut discernat inter opera carnis et opera spiritus, inter carnalia peccata et spiritalia, inter cogitationes bonas malasve, et intentiones bonas vel malas. Potest etenim cogitatio utcunque bona esse, et intentio mala. Verbi gratia, ut sub comparatione loquamur: Est quaedam vidua, cujus possessio haereditaria a fortiore invaditur, accedens autem ad judicem legisque [Col. 0850D] doctorem, deprecatur quatenus suscipiat ejus causam sitque ei in auxilium, quatenus obtinere haereditatem sibi abstractam possit, promittens ei, aut centum solidos aut etiam non modicam partem haereditatis ejusdem. Qui judex ingrediens ecclesiam Dei, prosternit se in faciem, orans et dicens: Deus aeterne, qui omnia juste judicas, et qui dixisti, judicate pupillos, defendite viduam (IV Esd. II), praebe mihi hodie auxilium, quatenus causam hujus viduae obtinere possim. Haec dicens, cogitatio quidem et verba bona sunt, sed intentio nequam: quoniam nisi vidua aliquid promisisset quod ille speraret se accepturum, nequaquam causam illius suscepisset. Hanc subtilitatem cogitationum et intentionum cordis discernit et [Col. 0851A] dijudicat sermo Dei, considerans quo animo vel quo desiderio quisque serviat in corde; tamque penetrabilis est sermo Dei, et ejus intuitus, ut omnia nostra quae agimus vel cogitamus certius ab illo quam a nobis ipsis cognoscantur. Illum ergo habeamus semper in testimonium actuum nostrorum, cogitationumque vel intentionum nostrarum, quem judicem habituri sumus. Timeamus ejus praesentiam, cujus scientiam nullatenus effugere valemus. Unde sequitur:

Non est ulla creatura, invisibilis in conspectu ejus. Neque angelica creatura, neque humana invisibilis est in conspectu ejus. Omnia autem nuda, id est manifesta, et aperta sunt oculis ejus, hoc est, praesentiae illius. Quomodo ergo potest illi aliqua res incognita [Col. 0851B] esse a quo omnia facta sunt? Nec mirum si totus ubique totam suam cognoscat creaturam. Hinc maxime terruit Apostolus Judaeos, dicens: Omnia nuda et aperta esse oculis ejus, ad quem nobis sermo. Quis est ad quem nobis sermo? ad quem nisi Filium, cui ipsi reddituri sumus rationem actuum nostrorum simulque cogitationum et intentionum.

Habentes ergo pontificem magnum, qui penetravit coelos, Jesum Filium Dei, teneamus spei nostrae confessionem, id est fidem nominis ejus. Paululum in superioribus de divinitate Filii Dei disserens dixit omnia nuda esse et aperta oculis ejus. Nunc autem quia de carne loquitur, et de pontificatu illius disputat, qui semetipsum obtulit in ara crucis causa nostrae salutis. Ipse enim pontifex sive sacerdos, [Col. 0851C] ipse et sacrificium. Pontifex namque dicitur eo quod pontem et viam praebeat populo. Et ipse Dominus viam rectitudinis nobis exhibuit per quam ambulare debemus, dicens nobis: Discite a me quia mitis sum et humilis corde (Matth. XI). Et pontem ad patriam coelestem perveniendi praestitit sanguine passionis suae, et per undam baptismatis: vel quia ipse primus coelos penetravit. Ergo Moyses ductor populi, cui promissa est requies transitoria, non intravit in requiem, quam saepius populo promisit. Iste vero noster sacerdos melioris promissionis sponsor, faciens viam credentibus in se, primus intravit in requiem populo sibi credito promissam. Unde et magnum pontificem eum appellat, qui habet sempiternum sacerdotium, semper vivens ad interpellandum [Col. 0851D] pro nobis. Sic enim dixit de illo angelus ad Mariam: Hic erit magnus et Filius Altissimi vocabitur (Luc. I). Ostendens etiam illum esse Filium Dei, dixit Jesum Filium Dei, quod nusquam de Moyse dicere voluit, sed potius eum famulum ejus dixit. Sequitur:

Non enim habemus pontificem qui non possit compati sive condolere infirmitatibus nostris. Hoc est dicere: Non ignorat quae nostra sunt; venit enim per viam humanae conditionis per omnia sine peccato. Quapropter non solum per hoc quod Deus est et omnia novit, cognoscit infirmitatem fragilitatis nostrae et potest misereri, verum etiam per hoc quod homo est nostri particeps factus in fragilitate carnis absque peccato, et cognoscit et indulgere valet. [Col. 0852A] Multi pontifices ignorant eos qui in tribulatione sunt constituti, neque quae sit tribulatio in quolibet sciunt. Impossibile est quippe eum afflictiones afflictorum scire, qui experimentum afflictionis non habuit, et sensibiliter omnia non sustinuit. Pontifex autem noster competenter omnia sustinuit quae fuerunt illata humanae miseriae post peccatum primi hominis, et tunc in interiora velaminis ad thronum paternae majestatis ascendit. Unde et sequitur: Tentatum autem habemus pontificem per omnia tentamenta pro similitudine, subaudis carnis peccati, absque peccato. Tentatus quidem est Christus multis modis per omnia tentamenta, sed non est superatus in tentationibus, quin potius probatus victor gloriosus exstitit. Tentamenta autem quibus tentatus est, haec fuerunt: [Col. 0852B] Esuries, sitis, tentatio diaboli, persecutio plurimorum, sputa, accusationes, calumniae, repulsio a propria gente, ad ultimum crucifixio. Tentatus est siquidem his modis pro similitudine carnis absque peccato. Sed cum in veritate Christus veram carnem habuisset, quare dicit pro similitudine carnis absque peccato illum esse tentatum? In hoc enim, quia homo factus est, veram carnem habuit: in hoc vero quia peccati carnem non habuit, absque peccato similitudinem carnis nostrae habuit, quae est caro peccati. Nam peccatum non fecit, nec inventus est dolus in ore ipsius (I Petr. II). Quod si peccatum habere potuisset, haberet utique jam non similitudinem carnis peccati, sed proprietatem carnis peccati. Caro enim nostra, caro peccati est, quia cum peccato concipimur, cum [Col. 0852C] peccato nascimur; illius autem caro non fuit caro peccati, sed munditiae et castitatis atque innocentiae: quia sine peccato natus est, conceptusque, et sine peccato ab hoc mundo transiit. Quapropter non est tentatus in carne peccati, ut peccatum faceret, sed in similitudine carnis peccati, ut absque peccato maneret.

Adeamus ergo cum fiducia ad thronum gratiae ejus, ut misericordiam consequamur et gratiam inveniamus in auxilio opportuno. Quia pontificem habemus qui scit compati infirmitatibus nostris, per hoc quod similia sustinuit, et potest adjuvare per hoc quod Deus est, quia jam penetravit propria virtute altitudinem coelorum, hortatur Apostolus accedere nos ad thronum ejus cum fiducia, et dicit: Adeamus mente [Col. 0852D] et contemplatione, per fidem quoque bonis operibus exornatam, ad thronum gratiae, hoc est ad sedem Filii Dei, qui nobis gratis datus est a Deo Patre: et qui sedens in plenitudine paternae majestatis, gratis potest dimittere nobis peccata nostra. Gratia namque Dei Filius illius appellatur, nobis gratis datus, juxta quod idem Apostolus in hac eadem epistola manifestat dicens (Hebr. II): Gratia Dei pro omnibus gnstavit mortem. Et quare debeamus accedere ad thronum ejus fide et devotione, subsequitur, inquiens: Ut misericordiam consequamur, id est remissionem peccatorum et gratiam donorum Spiritus sancti, sive indulgentiam inveniamus in auxilio opportuno, id est in praesenti saeculo. Nunc enim opportunum tempus [Col. 0853A] est auxilii et misericordiae ipsius, de quo idem Apostolus alias dicit: Ecce nunc tempus acceptabile, ecce nunc dies salutis (II Cor. VI); et de quo propheta: Tempore, inquit, accepto exaudivi te (Isa. XLIX). Cui enim in praesenti saeculo misericordiam praestat, dimittendo ei peccata, et gratia donorum spiritalium replet, illum utique in futuro regno secum regnare promittit. Et quia pontifex noster est sedens in throno gloriae paternae, omnia tribuit quae nobis ad salutem provenire certissimum est.



CAPUT V.

Omnis namque pontifex ex hominibus assumptus, pro hominibus constituitur in his quae pertinent ad Deum ut offerat dona et sacrificia pro peccatis, qui [Col. 0853B] possit condolere his qui ignorant et errant, quoniam et ipse circumdatus est infirmitate; et propterea debet quemadmodum et pro populo, ita etiam pro semetipso offerre pro peccatis. In his verbis quaedam ponit Apostolus communia Christo et sacerdotibus legis, quaedam vero altiora pertinentia proprie ad Christum: et iterum quaedam humiliora pertinentia solummodo ad sacerdotes veteris legis. Nam quod ait, omnis pontifex ex hominibus assumptus, sicut Aaron et Christus, pro hominibus constituitur in his officiis quae ad Deum pertinent, orando pro illorum salute, hoc commune est Christo et illis sacerdotibus. Pontificis enim officium est inter Deum stare et populum, et Deum deprecari pro populi delictis. Hoc est Christus per hoc quod et homo et Deus est fecit, [Col. 0853C] seipsum offerens pro peccatis nostris, semper vivens ad interpellandum Deum Patrem pro nobis (Heb. VII). Semel quidem ex hominibus assumptus, semper pro hominibus interpellat. Iterum quod dicit, ut offerat dona et sacrificia pro peccatis, ex parte commune est, et ex parte minime, atque dissimile. Nam in hoc quod Christus sacrificium obtulit pro populi delictis, quod et illi agebant quaedam communio est: sed in hoc quod ille pro se non obtulit, sicut illi pro suis delictis hostias offerebant, jam non est communio. In hoc quoque dissimilitudo existit, quia illi irrationabilia offerebant sacrificia, boves scilicet, arietes, hircos, et caetera talia; Christus vero rationabile animal pro totius mundi salute obtulit, hoc est, seipsum, qui est agnus immaculatus, juxta quod Joannes, dicit: [Col. 0853D] Ecce agnus Dei, ecce qui tollit peccata mundi (Joan. I). Reliqua quae jam sequuntur, non sunt communia. Etenim quod dicit, qui possit condolere his qui ignorant et errant, hoc est qui ignoranter peccant et errant: quoniam et ipse circumdatus est infirmitate carnis, in qua tentari potuit per omnia pro similitudine carnis peccati absque peccato. Hic jam excellentia est pertinens ad Christum, de qua paulo superius plenius disseruimus. Per hoc enim quod similia passus est, potens est compati; et per hoc quod Deus est, in utraque substantia potens est misereri. Quod vero adjunxit, et propterea debet quemadmodum et pro populo, ita etiam pro semetipso offerre pro peccatis, hoc ad sacerdotes legales, [Col. 0854A] sive nostri temporis, magis pertinet quam ad Christum, qui peccatum non fecit. Potest et illud quod dixit, quoniam et ipse circumdatus est infirmitate, referri ad sacerdotes legis, sive nostros, ita ut infirmitas accipiatur pro peccato: et quia ipsi circumdati sunt infirmitate carnis, hoc est peccato, indigent ut pro populo, ita et pro se offerre. His verbis ostendere voluit Apostolus quod sit pontifex, et demonstrare quae pertineant ad pontificem, et quid sit ejus ministerium, et quae sint signa pontificatus, videlicet ut offerat dona et sacrificia pro peccatis, sciens condolere his qui ignorant et errant. At deinde disputare aggressus est, quomodo quis ad sacerdotium accedere debeat, dicens:

Nec quisquam sumet sibi honorem sacerdotii, sed [Col. 0854B] qui vocatur a Deo tanquam Aaron, subaudis vocatus est signo florentis virgae, sive signo incendii illorum, qui ejus pontificatui invidentes, dignitatem sacerdotii affectando invadere moliebantur. His enim duobus signis ostensis, demonstratus est sacerdos a Deo electus. Confundit autem ac percutit beatus Apostolus sacerdotes cupidos honoris, et sacerdotii avidos, qui sponte immittunt se et ingerunt ad ministerium sacerdotale, non vocatione Dei vel voluntate, sed potius interventu munerum: quia non pro salute populi, sed pro ambitione saeculi hoc agunt.

Sic et Christus non semetipsum clarificavit ut pontifex fieret, sed ille qui locutus est ad eum: Filius meus es tu; ego hodie genui te. Glorifico, honorifico, [Col. 0854C] clarifico, tria quidem sunt verba, sed unum sensum habentia: quod uno verbo Graece concluditur, dicendo : unde in interpretum varietate aliter atque aliter in Latino positum habetur. Nam quod in Evangelio evangelista dicit Dominum dixisse: Si ego glorifico meipsum, gloria mea nihil est (Joan. VIII), hic Apostolus clarificationem nominavit. Christus ergo semetipsum non clarificavit, id est non glorificavit, ut a semetipso pontifex fieret, pontificatusque honorem haberet, quia non erat a seipso. Et hoc est quod ipse in Evangelio dicit: Non veni a meipso, sed ille me misit (Joan. VII). Et iterum: Ego gloriam meam non quaero, est qui glorificat me, Pater meus (Joan. VIII). Sicut ergo a seipso non venit, quia a seipso non erat, suamque gloriam non quaerebat, [Col. 0854D] ita semetipsum non clarificavit, ut pontificatus honorem a seipso haberet, sed a Patre clarificatus est, qui locutus est ad eum die baptismatis, dicens: Hic est Filius meus dilectus, in quo mihi complacui (Matth. III). Quae clarificatio sive glorificatio multo ante per prophetam, Spiritu sancto inspirante, praedicta est, loquentem in persona Filii Dei, et dicentem: Dominus dixit ad me, Filius meus es tu, ego hodie genui te (Psal. II). Et quia omnipotenti Deo omnia futura, quasi jam praeterita aut praesentia sunt, quod ei post baptismum dicturus, quasi jam dictum habebat. Quapropter merito praeterito tempore usus est, inquiens: Dominus dixit ad me. Nomine autem Domini Deum Patrem intelligere debemus. [Col. 0855A] Et ut in Christo unam personam esse credamus, adjecit: Ego hodie genui te; hoc est dicere: Ego semper et aeternaliter manens, semper te habeo Filium coaeternum mihi. Hodie namque, adverbium est praesentis temporis, quod proprie Deo competit. Sequitur:

Quemadmodum et in alio loco dicit: Tu es sacerdos in aeternum secundum ordinem Melchisedech. Ex superiori versiculo ista pendent, ubi dicit Apostolus, quia Christus non semetipsum clarificavit ut pontifex fieret, sed Deus Pater qui locutus est ei, Filius meus es tu, ipse clarificavit eum, quemadmodum et in alio loco dicit ipse ad Filium: Tu es sacerdos in aeternum, etc. Considerandum autem Christum non esse sacerdotem secundum id quod genitus est a Deo [Col. 0855B] Patre ante omnia saecula, coaeternus gignenti et consubstantialis verus Deus manens apud Patrem, sed secundum hoc quod natus est ex utero virginali in fine temporum homo factus, necnon propter victimam quam pro nobis obtulit a nobis acceptam, carnem videlicet ac sanguinem suum. Sed quare secundum ordinem Melchisedech, et non secundum ordinem Aaron, dicatur existere sacerdos, diversae causae existunt. Et prima quidem est, quia Melchisedech secundum legalia mandata non fuit sacerdos, sed secundum cujusdam singularis sacerdotii dignitatem, panem offerens Deo et vinum, et non brutorum animalium sanguinem. In cujus ordine sacerdotii Christus factus est sacerdos, non temporalis, sed aeternus: nec offerens victimas legales, sed instar illius, [Col. 0855C] panem et vinum, carnem videlicet ac sanguinem suum, de quibus ipse dixit. Caro mea vere est cibus, et sanguis meus vere est potus (Joan. VI). Ista quoque duo munera, panem videlicet et vinum, commisit Ecclesiae suae in memoriam sui offerenda; unde patet sacrificium pecudum perisse, quod fuit ordinis Aaron et illud manere potius, quod fuit ordinis Melchisedech: quia et Christus illud corroboravit, et Ecclesiae suae tenendum reliquit. Secunda autem causa est, quia Melchisedech rex et sacerdos fuit, unctusque fuit non oleo visibili sicut sacerdotes legis, sed oleo Spiritus sancti. Et Christus hac gemina dignitate insignitus manet. Nam quod regiam dignitatem possideat, ipse manifestat dum dicit: Ego autem constitutus sum rex ab eo (Ps. II), id est a Deo Patre. Et post resurrectionem [Col. 0855D] suam dixit: Data est mihi omnis potestas in coelo et in terra (Matth. XXVIII). Psalmista quoque dicit ad Deum Patrem: Deus, judicium tuum regi da (Psal. LXXI). Quod vero sacerdos existat, satis patet, quoniam seipsum obtulit in ara crucis pro nobis, et nunc interpellat Deum Patrem pro nostra salute. Quod etiam unctus sit non oleo visibili, sed plenitudine Spiritus sancti, Psalmista nobis innuit, dicens ad ipsum: O Deus, unxit te Deus, Deus tuus, oleo laetitiae prae consortibus tuis (Psal. XLIV), hoc est, plenitudine Spiritus sancti. Tertia quoque causa est, quare secundum ordinem Melchisedech, et non secundum ordinem Aaron Christus dicatur sacerdos, videlicet quia sicut de Melchisedech semel legitur [Col. 0856A] in divina Scriptura, et de ejus sacerdotio, ita Christus semel semetipsum obtulit immolandum pro nobis. Sequitur:

Qui in diebus carnis suae, preces supplicationesque ad eum qui possit illum salvum facere a morte, cum clamore valido et lacrymis offerens, exauditus est pro sua reverentia. Hoc non de Melchisedech dicit Apostolus, sed de Christo, volens certius exprimere quod pontifex noster egisset in suo vero sacerdotio. Quid est: In diebus carnis suae? Hoc est, quandiu habitavit in corpore mortali, preces, supplicationesque cum clamore valido et lacrymis offerens ad eum, hoc est ad Deum Patrem. Dies carnis Domini nostri, dies sunt in quibus carnem assumpsit, in quibus tentatus est et passus, et in quibus mortale corpus [Col. 0856B] inhabitavit. Omnia autem quae ipse egit in carne, preces, supplicationesque fuerunt pro peccatis humani generis. Sacra vero sanguinis ejus effusio clamor fuit validus, in quo exauditus est a Deo Patre pro sua reverentia, hoc est voluntaria obedientia, et perfectissima charitate. Nonne cum lacrymis preces fundebat, dicens: Tristis est anima mea usque ad mortem (Matth. XXVI; Marc. XIV); et: Pater, si fieri potest, transfer calicem istum a me? (Marc. XIV; Luc. XXII.) Et quia voluntarie obediens fuit Deo Patri usque ad mortem, exaudivit illum Deus Pater die tertia eum suscitando, juxta quod Psalmista dicit: Non dabis sanctum tuum videre corruptionem (Psal. XV). Dicitur autem fudisse preces supplicationesque non timore mortis, quam sponte suscipiebat, sed potius causa nostrae salutis, [Col. 0856C] voluntatem paternae dispensationis praeposuit voluntati carnis suae, ut veram ostenderet in seipso naturam humanitatis nostrae. Notandum autem, quia reverentia secundum Cassiodorum duplici modo accipitur: aliquando pro amore, aliquando pro timore; hic vero pro summa ponitur charitate, qua Filius Dei nos dilexit, et pro summa obedientia, qua fuit obediens Patri usque ad mortem.

Et quidem cum esset Filius Dei, didicit ex his quae passus est obedientiam, et consummatus, factus est omnibus obtemperantibus sibi causa salutis aeternae, appellatus a Deo pontifex juxta ordinem Melchisedech. Cum esset, inquit, Filius Dei in veritate, didicit obedientiam ex his opprobriis et tormentis quae passus est, hanc voluntariam jam exhibuit Patri obedientiam, [Col. 0856D] expertus illa ex parte humanitatis. Hanc obedientiam quam hic didicisse dicit Apostolus Filium Dei, hoc est voluntarie suscepisse, alio loco ostendit, ubi dicit: Cum in forma Dei esset, semetipsum exinanivit, formam servi accipiens, factusque obediens Patri usque ad mortem (Phil. II). In eo vero quod ait: Et consummatus, id est perfectus in sacerdotio, omnique obedientia factus est omnibus obtemperantibus sibi causa salutis aeternae, ostendit quantum lucrum sit ejus passio, ejus obedientia, quae omnibus credentibus sufficit ad salutem aeternam. Sequitur:

De quo, id est non de Melchisedech, sed de Christo, grandis nobis sermo et in interpretabilis ad dicendum, [Col. 0857A] quoniam imbecilles facti estis ad audiendum. Illa difficultas interpretandi sermonem quem de Filio incarnato instituit, non fuit in ejus ignorantia cui revelata sunt mysteria a saeculis abscondita, sed potius in illorum tarditate, qui imbecilles, id est infirmi in fide, et fragiles sensu ad intelligendum profunda mysteria fuerunt, qui etiam pro tempore magistri debuerant esse, unde et ipse reddit causam dicens: Quoniam imbecilles facti estis ad audiendum, ac deinde subjungit:

Etenim cum deberetis magistri esse propter tempus, subaudis quo pene ab initio legem habuistis et prophetas, rursum indigetis ut doceamini a me, aliisque apostolis, quae sint elementa exordii sermonum Dei, et facti estis quibus lacte opus sit, non solido cibo. Ad [Col. 0857B] eos loquitur qui diu morantes in lege, exercitatum sensum debuerant habere de adventu Christi per dicta legis et prophetarum, per gratiam quoque quae per eum credentibus allata est. Qui certe cum debuissent magistri esse gentilium propter tempus praeteritum, in quo omnia superius memorata habuerunt, rursum indigebant ut docerentur ab illo caeterisque apostolis quae sint elementa sermonum Dei. Elementa dicuntur quasi elevamenta, eo quod ex ipsis caetera originem sumant, initia videlicet et fundamenta creaturarum. A quibusdam etiam dicuntur elimenta per id est quasi fabricamenta, ab eo quod est elimo elimas, quasi ex eis fabricata sint omnia. Hic autem elimenta sive elementa duobus modis possumus intelligere, id est ut ipsos characteres et [Col. 0857C] pronuntiationes litterarum, a quibus exordium sumunt sermones vel certe ipsa initia et fundamenta fidei. Quasi diceret: Hoc indigetis ut doceamini quae sint elementa litterarum vel initia fidei, cum deberetis profunditatem mysteriorum intelligendo scrutari, et perfecti esse in fide. Facti estis, inquit, quasi infantes, quibus lacte opus sit, id est simplici et rudi doctrina, non solido cibo, id est perfecta doctrina profundisque sermonibus vel mysteriis. Beatus Apostolus hanc habet consuetudinem, ut simplicem doctrinam lactis nomine designet, perfectam autem, solidum cibum appellet; unde dicit Corinthiis adhuc minus perfectis (I Cor. III): Lac vobis potum dedi, non escam, quia necdum potestis capere. Lac ergo simplicis doctrinae est incarnatio Filii Dei, passio, [Col. 0857D] mors, resurrectio illius, ascensio in coelos: solidus vero cibus perfecti sermonis est mysterium Trinitatis, quomodo Filius coaeternus sit Patrii quomodo Spiritus sanctus procedat ab utroque, et quomodo tres sint in personis, et unus in substantia Deitatis. Sed qui non potest intelligere quod evangelista ait: Verbum caro factum est, quomodo poterit ad altitudinem sermonis ejus pervenire, ubi ait: In principio erat Verbum? et Verbum erat apud Deum, et Deus erat Verbum (Joan. I). Sequitur:

Omnis enim qui lactis est particeps, id est simplicis tantum doctrinae, expers est sermonis justitiae, hoc est, alienus est a discretione perfectae justitiae, quia nondum potest penetrare arcana mysteriorum [Col. 0858A] nec scit ita ut expedit, discretionem facere inter bonum et malum, redditque causam quare: Parvulus est enim, subaudis sensu et intellectu. Perfectorum autem hominum est solidus cibus, id est qui perfectos habent sensus, illorum est alta et obscura sentire mysteria de Divinitate omnipotentis Dei; unde et sequitur: Eorum, dico esse solidum cibum, qui pro consuetudine lectionis exercitatos habent sensus, hoc est studiis litterarum extensos, ad discretionem boni ac mali, necnon ad discretionem veritatis ac haereticae pravitatis. Sicut enim parvulus inter cibum et cibum discernere nescit, et saepe in innoxiis sumendis cibis periclitatur si non prohibeatur a seniore, ita indoctus quisque qui discretionem doctrinarum nescit, facile decipitur atque in via erroris [Col. 0858B] periclitatur. Quapropter dicit, quia omnis qui lactis est particeps, expers est sermonis justitiae: quod enim in lacte et solido cibo, hoc in indocto et sapiente differt. Sicut lac parvulis congruit, et solidus cibus aetate perfectis, ita indoctis humilis sermo, et sapientibus arcanum mysterium nosse convenit: qui exercitatos habent sensus studio lectionis. Ex usu quidem lectionis et frequenti meditatione divinarum Scripturarum, efficiuntur sensus nostri exercitati et extensi ad majora intelligenda: unde Psalmista beatum esse virum dicit, qui . . . in lege Domini meditatur die ac nocte (Psal. I).



CAPUT VI.

Quapropter intermittentes inchoationis Christi sermonem, [Col. 0858C] ad perfectiora feramur. Quapropter, quia exercitatos sensus decet nos habere in lege Domini, intermittentes sermonem inchoationis Christi ad profunda et alta mysteria Deitatis ejus ducamur. Sermonem inchoationis Christi vocat initium fidei, instructionem videlicet de nativitate Christi de passione, de resurrectione, atque ascensione ejus, et gratia baptismatis. Sicut enim eum qui litteris est imbuendus, elementa litterarum oportet primum audire, sic et Christianus debet his instrui primo omnium, et postmodum ad mysteria Divinitatis venire. Non rursum jacientes fundamentum poenitentiae ab operibus mortuis, et fidei, fundamentum, subaudis non rursum jacientes, ad Deum. Fundamentum poenitentiae vocat unde primum instrui [Col. 0858D] debet qui baptizandus est, si tamen ad aetatem intelligibilem pervenit, hoc est ut credat Dominum Jesum Christum genitum ex Deo Patre ante omnia saecula, natum de Maria virgine in fine temporum pro salute generis humani, sine semine viri; passum, mortuum, resurrexisse tertia die, ascendisse ad coelos, venturum ad judicium ut reddat unicuique secundum opera sua, resurrectionem corporum et immutabilitatem animarum, bonos in gloria, malos in poenis manere, omnipotentem Deum trinitatem habere in personis, unitatem in substantia. Postquam ista omnia confessus fuerit se credere, debet confiteri peccata sua, sicque injungenda est ei poenitentia aut quadraginta, aut viginti, aut septem dierum, sicut [Col. 0859A] in passionibus sanctorum legimus, ac deinde debet baptizari, abrenuntians diabolo et omnibus pompis ejus, omnibusque operibus ejus. Baptizatus vero debet plenius instrui de Divinitate, ut credat Patrem unigenitum Filiumque genitum, Spiritum sanctum nec genitum nec ingenitum, sed ab utroque procedentem: regula quoque vivendi secundum doctrinam evangelicam atque apostolicam qua debeat agere bona, et vitare mala. Quia ergo Judaei quibus Apostolus ita scribebat jam baptizati erant, jamque fundamentum superius descriptum perceperant, hortatur illos ad ista majora tendere, et opus non esse ut iterum illud fundamentum poenitentiae et fidei ad Deum jaciatur in illis. Idcirco autem fundamentum poenitentiae id vocat, quia, sicut dictum est, [Col. 0859B] baptizandis poenitentia prius injungebatur. Unde in Actibus apostolorum beatus Petrus dicit Judaeis ad fidem concurrentibus: Poenitentiam agite et baptizetur unusquisque vestrum (Act. II). Fundamentum quoque fidei ad Deum est, quia fides qua accedimus ad Deum, fundamentum est omnium virtutum. Non debet esse, inquit, necesse ut iterum jaciamus fundamentum poenitentiae ab operibus mortuis, et fundamentum fidei, per quam accedit ad Deum quod in vobis jactum est antequam ad baptismi gratiam venissetis. Poenitentiam ab operibus mortuis agere est ipsa opera mala per poenitentiam delere, quae animam mortificabant. Opera namque mortis sunt peccata. Nam sicut anima vivificatur fide aliisque virtutibus, ita infidelitate moritur et peccatis. Sequitur:

[Col. 0859C] Non rursum jacientes fundamentum baptismatum doctrinae. Fundamentum baptismatum doctrinae est institutio et doctrina baptismatis, videlicet quid contineat in se baptisma, et quid conferat ad fidem accedentibus. Sed quod dixit plurali numero baptismatum fundamentum, pro varietate accipientium posuit, non quod plura baptismata debeant intelligi, sed unum: quia sicut unus est Deus, et una est fides, ita unum baptisma. Impositionis manuum fundamentum non debemus rursus facere. Impositionem manuum appellat confirmationem per quam plenissime creditur accipiendus Spiritus sanctus, quod post baptismum ad confirmationem unitatis in Ecclesia a pontificibus fieri solet. His igitur perfecte in Ecclesia perceptis, fides resurrectionis et judicii [Col. 0859D] futuri habenda est. Unde subjungit Apostolus, dicens: Ac resurrectionis mortuorum et judicii aeterni fundamentum non debetis jacere, ut iterum instruamini de fide generalis resurrectionis et judicii quod dabitur justis pariter et injustis, quasi jam non sitis de his instructi. Notandumque ad omnia semper subaudiendum esse et non rursum jacientes fundamentum.

Et hoc faciemus, si quidem permiserit Deus, hoc est, et ad majora vos ducemus, et de his omnibus quae enumeravimus, plenissime docebimus vos, ut non sit iterum necesse ex toto et a capite ponere fundamentum. Ne vero nullatenus quis secundum vel tertium existimaret post peccata fieri baptismum, [Col. 0860A] mox subintulit dicens: Impossibile est enim eos qui semel sunt illuminati, subaudis per gratiam sancti Spiritus in baptismate fidei, gustaverunt etiam donum coeleste, hoc est, remissionem peccatorum perceperunt in baptismate, sive communicaverunt corpori et sanguini Domini post baptismum, et participes facti sunt Spiritus sancti, in distributione scilicet donorum, gustaverunt nihilominus bonum Dei verbum, id est doctrinam evangelicam intellexerunt, virtutesque saeculi venturi, id est glorificationem resurrectionis, vitamque futuram; et prolapsi sunt a fide Christi, negando illum, aut etiam ad criminalia peccata prolapsi, renovari iterum ad poenitentiam, hoc est, novos fieri per poenitentiam, subaudis a superioribus, impossibile est. Impossibile est, inquit, [Col. 0860B] iterum renovari posse eos per poenitentiam et per baptismum, qui postquam omnia quae superius memorata sunt perceperunt, prolapsi sunt ad immunditiam criminalium peccatorum aut etiam ad infidelitatem. Non dixit difficile est, sed impossibile. Quod enim difficile est, utcunque potest agi. Impossibile vero est quod nullo modo fieri potest. Quid ergo? Exclusa est poenitentia post baptismum et venia delictorum? Absit. Duo siquidem genera sunt poenitentiae, unum quidem ante baptismum, quod et praeparatio baptismi potest appellari, de quo superius diximus quia injungitur illis qui instruuntur, antequam ad baptismum perveniant, quod beatus Apostolus hic excludit dicens, non posse iterum renovari per poenitentiam, quatenus poenitentia peracta [Col. 0860C] iterum baptizentur: Alterum autem genus poenitentiae est quo post baptismum delentur peccata quae beatus Apostolus minime excludit. Terret ergo omnes ut timeant post baptismi gratiam gravioribus peccatis se implicare, quia non potest fieri secunda vice renovatio per lavacrum baptismatis. Nam sicut Christus semel mortuus, et semel resurgens, jam non moritur (Rom. VI), ita semel gratia baptismatis agenda est, nec potest iterari, nisi dubium fuerit, utrumnam quis captus ab hostibus sit baptizatus. Renovari autem dixit novum fieri. Novum autem fieri hominem sacri baptismatis est, de quo Propheta dicit: Renovabitur ut aquilae juventus tua (Psal. CII). Impossibile est, inquam, iterum renovari posse aliquem per poenitentiam quae fit ante baptismum ad [Col. 0860D] hoc ut iterum baptizetur poenitentia expleta. Qui ea quae supra commemorata sunt perceperunt, virtutesque saeculi venturi gustaverunt. Quod dicit, gustaverunt virtutes saeculi venturi, tale est, ac si diceret: Si cognoverunt quod in resurrectione venturi saeculi sunt electi sicut angeli Dei in coelo: et quod justi fulgebunt sicut sol in regno Patris eorum (Matth. XII, XIII), nullo modo possunt iterum ita renovari per poenitentiam, et per baptismum iteratum si peccaverint criminale peccatum, sicut in primo baptismate novi effecti sunt. Erant enim qui volebant baptismum iterare dicentes: Quidquid peccavero non est mihi curae, quoniam praecipiam me baptizare rursus, et renovabor totus sicut prius. Quod Apostolus denegat ex toto [Col. 0861A] nullo modo posse fieri. Et quia virtus baptismatis in cruce et sepultura Christi maxime constat, proinde subjunxit.

Rursum crucifigentes sibimetipsis Filium Dei et ostentui habentes. Tamen non ideo denegatur poenitentia, quia licet non renoventur in baptismate, iterum indulgentiam tamen valebunt accipere per confessionem peccatorum, per humilitatem, per poenitentiam, per eleemosynam si habetur facultas, et si dimiserint fratribus in se peccantibus. Qui iterum baptizari volunt, quantum in se est, Christum quoque iterum crucifigere volunt et derisioni habere, hoc est enim illum ostentui habere. Sed non potest fieri, quoniam sicut Christus semel mortuus est in carne in cruce, ita et nos semel mori possumus [Col. 0861B] in baptismate peccato.

Terra enim saepe super se venientem bibens imbrem, et generans herbam opportunam illis a quibus colitur, accipit benedictionem a Deo. Hoc paradigmate arguit Judaeos qui saepe biberunt imbrem coelestis doctrinae, sed nunquam germina fidei bonorumque operum protulerunt. Ponit autem primum comparationem de bona terra, ac deinde de mala. Terra, inquit, bibens imbrem, id est sanctae et bonae voluntatis anima accipiens gratiam Spiritus sancti, imbremque divinorum eloquiorum et generans herbam opportunam, hoc est virtutes bonas, fidemque perfectam proferens suis praedicatoribus, a quibus excolitur, sive sibimetipsi accipit benedictionem vitae aeternae, vel abundantiam virtutum, et refert fructus [Col. 0861C] tricesimos, sexagesimos, pariterque, centesimos. Nihil enim opportunius fide perfecta fidelium Dei cum vita optima. Proferens ergo Apostolus hoc exemplum de anima florente in virtutibus, Deique benedictione digna, mox subjunxit aliud paradigma de illa quae suam negligit salutem, dum frequenter imbrem coelestis doctrinae possit suscipere:

Proferens autem spinas ac tribulos, reproba est et maledictioni proxima. Per spinas ac tribulos punctiones peccatorum possumus intelligere, quibus pungitur anima, de quibus Dominus dixit Adae: Terra tua spinas ac tribulos germinabit tibi (Gen. III), id est, caro tua punctiones peccatorum et aculeos vitiorum proferet tibi. Sive per spinas et tribulos, curas superfluas, sollicitudinesque istius saeculi debemus [Col. 0861D] accipere, de quibus Dominus in Evangelio dicit: Curae istius saeculi et sollicitudines divitiarum suffocant verbum, ita ut infructuosum reddatur (Matth. XIII). Anima igitur proferens punctiones peccatorum, curisque saeculi et sollicitudinibus divitiarum occupata, reproba est, hoc est, laude indigna et maledictioni proxima. Notandumque quia non dixit, maledicta est, sed maledictioni proxima. Quandiu enim reservatur ad poenitentiam quasi non est maledicta: sin vero poenitentiam noluerit agere, jam maledicta erit. Unde et sequitur, cujus consummatio, id est finis illius animae in pravo opere et perseverantia in malo usque ad exitum vitae, in combustionem, subaudis ignis aeterni erit. Quasi diceret: [Col. 0862A] Non quidem quandiu spatium poenitendi habet maledictioni proxima est, sed si permanserit in iniquitate sua, combustioni aeterni supplicii subjacebit. Haec enim combustio non erit nisi his qui usque in finem vitae suae permanserint in peccatis suis: quia in quacunque die conversus fuerit peccator, vita vivet, et non morietur. Postquam sufficienter increpavit eos, terruit ac percussit, blandiendo iterum alloquitur eos, ne desperatos redderet; sed tamen neque in omnibus adulatur, neque in omnibus percutit. Dicit ergo:

Confidimus autem de vobis, dilectissimi, meliora et viciniora saluti, tametsi ita loquimur. Quia non habuit unde eos ad praesens laudaret, laudat eos de spe futurorum quam habebat de illis, quasi diceret: Non [Col. 0862B] dicimus hoc veluti putantes vos spinis plenos, sed timentes ne tales efficiamini. Melius est enim vos verbis terreri, quam de rebus doleatis. Optima quaeque opera de vobis confidimus, vestraeque saluti proficua: quamvis ita loquamur. Nam quod superius diximus de reproba terra et combustionibus proxima, non de vobis hoc diximus, quia meliora de vobis credimus. Reduxit quoque eis praeterita bona opera illorum in memoriam, et quatenus ex praeteritis posset adducere ad bona quaeque, ideo subjunxit.

Non enim injustus est Deus, ut obliviscatur operis vestri et dilectionis, quam ostendistis in nomine ejus, qui ministrastis sanctis et ministratis. Ecce quomodo recreavit animos eorum et reformavit: praeterita bona opera ad mentem revocans; quia in omnipotentem [Col. 0862C] Deum oblivio non cadit, ideo non obliviscitur operum et laborum fidelium suorum, et in hoc est justus, quia remunerat electos suos pro se laborantes. Si enim oblivisceretur operum illorum, nec eos remuneraret, utcunque injustus putaretur, quod omnino nefas est dicere. Unde Apostolus: Non, inquit, injustus est Deus, ut obliviscatur operis laborisque vestri, et dilectionis quam ostendistis pro amore nominis ejus in invicem et in omnes, qui ministrastis sanctis, et adhuc secundum vestrum posse ministratis. De illis sanctis dicit, qui venientes ad fidem Christi, exspoliati sunt ab aliis Judaeis, quos laudat in hac Epistola, dicens: Rapinam bonorum vestrorum cum gaudio suscepistis (Hebr. X): et de quibus Isaias longe ante praedixerat: Et qui recessit, [Col. 0862D] inquiens, a malo Judaeorum praedae patuit (Isa. LIX). Istis talibus exspoliatis, hi qui non fuerant exspoliati, prout poterant ministrabant. Quare vero quantumve desiderium haberet de salute eorum, sequentibus verbis ex parte exprimit, dicens:

Cupimus autem unumquemque vestrum eamdem ostendere sollicitudinem, subaudis quam retro habuistis, ad expletionem spei usque in finem vitae vestrae, sive diei judicii, ut non segnes efficiamini, hoc est pigri et desides in bono opere et in mandatis Dei perficiendis. Desideramus, inquit, vos non tantum circa verba, sed etiam in virtutibus conversari, non quasi praeterita opera vestra culpantes, sed ut de [Col. 0863A] futuris solliciti sitis admonentes; hoc est, quales fuistis primum, tales cupimus et modo esse et in futurum. Et non dixit volo, quod est auctoritatis divinae, sed quod erat paternae dilectionis, hoc est: cupimus unumquemque vestrum eamdem erga fratres semper ostendere dilectionem quam olim habuistis ad completionem spei in aeternam resurrectionem: expletio enim spei est adeptio rerum quas nos consecuturos speramus. Verum imitatores eorum, subaudis cupimus vos esse, qui fide et patientia haereditabunt promissiones. Hortatur iterum eos ut fide non ficta et patientia perfecta exspectent promissiones Dei, et haereditatem quam sanctis suis promisit. Quod dupliciter accipi potest, scilicet ut referatur ad patriarchas et sanctos Veteris Testamenti, [Col. 0863B] qui multas promissiones acceperunt de Christo, et de haereditate terrae repromissionis: qui fidem habentes perfectam, qua crediderunt Deum implere posse quae promisit, et patientiam solidissimam, qua non in se, sed in filiis suis promissiones exspectaverunt implendas, meruerunt amici Dei esse, et in filiis suis easdem promissiones haereditare. Potest et ad apostolos aliosque sanctos referri, qui per fidem et patientiam meruerunt consequi, et haereditare promissiones aeternae benedictionis a Domino sibi omnibusque fidelibus promissas.

Abrahae namque promittens Deus, quoniam neminem habuit majorem per quem juraret, juravit per semetipsum, dicens: Nisi benedicens benedicam tibi, et multiplicans multiplicabo te. Ut firmius corroboraret [Col. 0863C] ea quae superius dixerat de sanctis quod haereditabunt promissiones Dei fide et patientia, idcirco utitur exemplis. Sed mira est sapientia ejus: Aliquando enim laudibus extollendo blanditur eis, aliquando terroribus terret. Nam in superioribus terret eos, ne infideles essent, et minus creduli promissionibus Dei, nunc autem exemplis hortatur ad patientiam et fidem ut indubitanter credant, non solum Deo dicente, verum etiam jurante per semetipsum. Si promittente Deo iniquum est non credere, quam impium est Deo jurante fidem non accomodare! Juravit autem Deus Pater Abrahae per semetipsum, quia neminem habuit majorem per quem juraret, dicens: Nisi benedicens benedicam te, etc. Repetitio verbi confirmatio est rei. Nisi in hoc loco affirmative ponitur [Col. 0863D] pro certe sive pro quia, et est sensus: Certe semper benedicam te in filiis tuis semperque multiplicabo te.

Et sic longanimiter ferens adeptus est repromissionem, hoc est diu per patientiam credendo sustinens consecutus est promissionem in filiis suis de terra repromissionis, quam ei promisit, dicens: Terram hanc tibi dabo et filiis tuis (Gen. XIII), et insuper promissionem de Christo, de quo ait: In semine tuo benedicentur omnes gentes (Gen. XXII). Sequitur:

Homines enim per majorem sui jurant: et omnis controversiae eorum finis ad confirmationem est juramentum. Quasi diceret: Si hominibus in futurum creditur, de quibus per Prophetam dicitur, Omnis [Col. 0864A] homo mendax (Psal. CXV), quanto magis Dei juramento credi debet, qui est veritas, et qui nec falli potest nec mentiri, et cui insuper sine juramento credi oportet! Homines, inquit, per majorem sui jurant, hoc est, per Deum, qui est eorum creator. Juramentum quoque est finis omnis contentionis eorum ad confirmationem, quia per juramentum credendum est, nec debet postmodum querela fieri juramento completo, sed finis contentionis debet esse juramentum sub confirmatione.

In quo, subaudis juramento, vel propterea quia confirmatio rei juramentum est, volens Deus ostendere abundantius immobilitatem consilii sui haeredibus pollicitationis, id est patribus sive promissionis haeredibus, interposuit jusjurandum, ut per duas res [Col. 0864B] immobiles, quibus impossibile est Deum mentiri, fortissimum solatium habeamus, id est firmiter illi credamus, qui confugimus credendo ad tenendam propositam spem, hoc est ad accipiendam promissam remissionem vel remunerationem. Duas res immobiles hic debemus accipere promissionem Dei de Christo, qua dixit: In semine tuo benedicentur omnes gentes, et jusjurandum illius quod dixit: Per memetipsum juravi tibi. Promissio enim illius est immobilis, quia non potuit mutari, et juramentum illius veridicum est. Quidam enim unam rem immobilem intelligi volunt promissionem et juramentum illius: alteram autem completionem ipsius rei. Propositam vero spem, dicit veritatem rerum gestarum, promissionem videlicet patriae coelestis, ad quam percipiendam [Col. 0864C] confugimus per fidem.

Quam spem sicut anchoram habemus animae tutam ac firmam. Sicut anchora projecta a navi non permittit eam circumferri neque periclitari, licet venti commoveant eam, sed jactata firmiter tenet navem inter procellas et fluctus, ita fides spe futurorum bonorum roborata, firmat mentem nostram inter prospera hujus saeculi et adversa, et introducit nos in speciem rerum, quam modo fide et spe tenemus. Ideoque addit Apostolus dicens: Et incedentem usque ad interiora velaminis. Interiora velaminis vocat secreta regni coelorum et gaudia patriae coelestis. Velum enim quod erat ante sancta sanctorum, significat coelum; quae vero erant intra velum, secreta sunt regni coelorum. Spes autem interiora velaminis penetrat, [Col. 0864D] dum per mentis contemplationem futura bona conspicit, dum coelestia praemia absque ulla dubitatione credit sibi provenire, sperat, amat, operibusque ostendit quod credat et quid speret. Si hanc spem non habuerimus, utique submergemur, non tantum in spiritalibus, verum etiam in carnalibus, sicut submergetur navis non habens jactatam anchoram. Sed si voci Prophetae obaudierimus dicenti: Jacta super Dominum curam tuam, et ipse te enutriet (Psal. LIV), tunc nostra spes fixa in interiora velaminis nulla infidelitate mergi poterit. Sequitur:

Ubi praecursor pro nobis introivit Jesus, pontifex factus, et constitutus a Deo Patre in aeternum, secundum ordinem Melchisedech. Ut firmiorem nobis spem adderet, [Col. 0865A] ideo hoc de Christo subjunxit. Praecursor autem dicitur a praeeundo et praecurrendo, et est alicujus praecursor, sicut Joannes Christi. Considerandum autem, quia non dicit simpliciter, introvit Jesus in interiora velaminis, sed cum additamento, dicens: Ubi praecursor pro nobis introivit, veluti absque dubio nos oporteat prosequi praecursorem nostrum. Praecursorem vero et consequentes, in eadem via esse convenit. Christus itaque resurgens a mortuis, praecucurrit nos ad altitudinem coelorum, factusque est nobis praecursor, aperiendo nobis coelum, et gaudia patriae coelestis reddendo. Si ergo volumus subsequi praecursorem nostrum, debemus sicut ille, et ipsi ambulare. Hoc autem ad naturam humanitatis Filii Dei refertur, in qua semetipsum obtulit Deo [Col. 0865B] Patri in ara crucis sacrificium salutis nostrae. Quare Christus secundum ordinem Melchisedech dicatur existere sacerdos, satis aperte, ut reor, paulo superius ostensum est. Sed quod dixit introisse illum in interiora velaminis, more pontificum Judaeorum loquitur, qui semel in anno ingrebiebantur intra velum in Sancta sanctorum oraturi in templo pro populo, sic et Christus secreta regni coelorum penetrans, orat assidue pro salute fidelium suorum.



CAPUT VII.

Hic enim Melchisedech rex Salem, sacerdos Dei summi, subaudis fuit, qui obviavit Abrahae regresso a caede regum, et benedixit ei, cui et decimas omnium divisit Abraham. Tradunt Hebraei ipsum Sem primogenitum Noe, filium qui eo tempore quo natus est [Col. 0865C] Abraham, habuerit annos aetatis ducentos nonaginta duos, eoque tempore quo mortuus est Abraham, habuerit annos quingentos sexaginta quinque, et ita supervixerit Abraham annis tringinta quinque. Quibus expletis, facti sunt omnes dies vitae suae sexcenti anni. Nec esse mirum, si Abrahae obviam processerit, eique panem et vinum obtulerit, quod abnepoti suo jure paternitatis debebat, et benedixerit ei, decimasque praedae atque victoriae ab eo acceperit, sicut sacerdos summi Dei excelsi non falsorum deorum et idolorum, qui fuit etiam rex Salem. Salem autem (sicut beatus Hieronymus dicit) non est putanda Jerusalem, ut Josephus historiographus, nostrorumque arbitrantur plurimi, sed juxta oppidum est Scythopolim quae usque hodie appellatur [Col. 0865D] Salem sive Salim, de quo (teste beato Hieronymo) in Evangelio legitur: Erat autem Joannes baptizans in Aennon, juxta Salim, quia aquae multae erant ibi (Joan. III). Idcirco autem fit ista varietas nominum, quia Hebraei multis in locis per consonantes solummodo scribunt, subtractis vocalibus, atque ita secundum arbitrium legentis pronuntiatur, non uno semper eodemque modo. Ostenditur autem in eodem oppido palatium Melchisedech, ex magnitudine ruinarum ostendens veteris operis excellentiam, ad quam civitatem sive oppidum legitur etiam Jacob descendisse, qui fuit in terra Chanaan regionis Sichem (Gen. XXIX). Considerandum quoque, quod Abraham de caede hostium revertens, quos persecutus est usque [Col. 0866A] Dan, non in via reversionis habuit Jerusalem, sed potius Salem oppidum supra memoratum. Primum quidem qui interpretatur rex justitiae, deinde rex Salem quod est rex pacis, sine patre, sine matre, sine genealogia, neque initium dierum, neque finem habens vitae. Saepe beatus Apostolus Melchisedech in typum Domini salvatoris introducit. Quamvis enim pene omnes sancti et patriarchae et prophetae prioris temporis, in aliqua re figuram Christi expresserint, tamen Melchisedech specialius, qui non fuit de genere Judaeorum, in typo praecessit sacerdotium Filii Dei, de quo Deus Pater dicit in Psalmo: Tu es sacerdos in aeternum secundum ordinem Melchisedech (Psal. CIX). Ordinem autem ejus multis modis interpretari possumus, sicut [Col. 0866B] jam supradictum est, scilicet quod solus rex fuerit et sacerdos, et ante circumcisionem functus sacerdotio ut non gentes a Judaeis, sed Judaei a gentibus sacerdotium acciperent, neque unctus oleo visibili, ut mosaica praecepta constituunt, sed oleo exsultationis fideique puritate, neque carnis et sanguinis victimas immolaverit, sed pane et vino simplici puroque sacrificio Christi dedicaverit sacerdotium, sed primum (ut apostolus dicit) in hoc assimilatur Filio Dei, quia interpretatur rex justitiae: Melchon etenim sive Melchi regem sonat; Sedech vero, justus sive justitia. Et quis est verus rex justitiae, nisi Christus, qui dicit in Psalmo: Ego autem constitutus sum rex ab eo (Psal. II). Ipse enim juste et recte regit et gubernat electos suos, justitiae amatores effectos, deinde autem [Col. 0866C] assimilatur Filio Dei, per hoc quod dicitur rex pacis, quod pertinet ad Christum. Salem interpretatur pax, Christus igitur nos justificat, qui est rex justitiae, et ipse pacificat omnia quae in coelis et quae in terra sunt, qui nascendo et moriendo et resurgendo atque ascendendo pacem attulit mundo, qui secundum Divinitatem sine initio et sine fine rex est aeterno Patri coaeternus, quamvis ex temporali matre temporalis esset. Sicut enim istius Melchisedech non legimus initium vel finem in Scriptura sacra, sic non novimus Filii Dei initium vel finem, quia non habet aliquid horum in natura Deitatis, et in hoc est similitudo, quod nec illius, nec istius initium legitur vel finis: illius quidem, quia non est scriptum, istius autem, quia omnino non est. Neque enim sub quo [Col. 0866D] natus est Melchisedech legitur, neque quando mortuus est narratur, sed subito introducitur, sicut et Helias. Nec omnino credendum est quod Melchisedech sine patre, aut sine matre esset, cum Christus quoque secundum utramque naturam, et patrem habuerit et matrem, sed propterea hoc dicitur de illo, quia subito introducitur in divina Scriptura, sicut diximus, et genealogia illius non commemoratur. De quo etiam dicitur quod assimilatus Filio Dei, in his omnibus superioribus dictis, manet sacerdos in aeternum, non in se, sed in Christo. Nam Melchisedech mortuus est, sed figura ejus aeternaliter in Christo manet. Similitudo autem hic non pro aequalitate ponitur sed pro figura.

[Col. 0867A] Intuemini autem quantus sit hic, cui decimas dedit de praecipuis Abraham patriarcha. Convertit sermonem suum ad eos qui gloriantur se filios esse Abrahae et nobilitatem generis ab illo ducere se jactant. Unde in Evangelio Domino eum praeponere conabantur, cum dicerent: Nunquid tu major es Patre nostro Abraham? (Joan. IV.) Ut ergo illorum confunderet superbiam, Apostolus dixit: Intuemini et attendite diligenter quantus fuerit hic Melchisedech sacerdos Dei summi, cui decimas dedit Abraham patriarcha de praecipuis, id est de melioribus spoliis. Quibus verbis vult ostendere, majoris dignitatis et honoris fuisse Melchisedech quam Abraham, ac per hoc majus et sanctius fore sacerdotium Christi quam Judaeorum, quasi diceret: Quem vos excellentiorem omnibus [Col. 0867B] hominibus aestimatis, hic decimas obtulit Melchisedech, qui in figura Christi praecessit.

Et quidem de filiis Levi sacerdotium accipientes, mandatum habent decimas sumere a populo secundum legem, id est, a fratribus suis, quanquam et ipsi exierint de lumbis Abrahae. Tanta est, inquit, excellentia sacerdotii, ut etiam ipsi qui eumdem habuerant progenitorem, et ab uno patre descenderant: propter excellentiae meritum quo meliores erant fratribus suis, utpote Aaron, qui inter vivos et mortuos stans, iram Domini placavit, sacerdotii dignitatem adipisci mererentur, ac propterea nisi Melchisedech majoris dignitatis esset quam Abraham, nequaquam Abraham alienigenae decimas dedisset, sicut Aaron majoris meriti fuit quam fratres illius reliquarum tribuum. [Col. 0867C] Dicit ergo, et quidem de filiis Levi accipientes sacerdotium, sicut accepit Aaron et filii ejus, mandatum et praeceptum habent secundum legem sumere decimas a populo, quasi meliores illis, et hoc a fratribus suis, cum unum eumdemque habuissent progenitorem, juxta quod Apostolus manifestat, dicens: Quanquam et ipsi fratres Levi exierint de lumbis Abrahae

Cujus autem generatio, id est Melchisedech, non annumeratur in eis, id est in filiis Levi, decimas sumpsit ab Abraham, et hunc, id est Abraham, qui habebat repromissiones de Filio Dei, benedixit ille Melchisedech. Hic ostendit incircumcisum sacerdotem, circumciso sacerdote multo esse sublimiorem. Quomodo ergo hoc ostenditur? Utique, quia ipse [Col. 0867D] Levi ex quo sacerdotale genus ortum est, decimatus est a Melchisedech in lumbis progenitoris sui, jamque erat Abraham circumcisus, jamque promissionem a Deo acceperat quod in semine ejus benedicentur omnes gentes, quando benedictus est a Melchisedech sacerdote incircumciso, dans ei decimas totius praedae. Benedicens autem eum Melchisedech, dixit (Gen. XIV): Benedictus Abraham Deo excelso, quo protegente, hostes in manu ejus prostrati sunt, et alia quae sequuntur in eodem loco.

Sine ulla enim contradictione quod minus est a meliore benedicitur. Quasi diceret: Omnibus luce clarius videtur, quod minor a majore benedicitur. Unde Abraham quasi minor a Melchisedech tanquam [Col. 0868A] a meliore benedictionem percepit. Proinde major ac melior est typus Christi, quam illius qui promissiones de Christo habebat.

Et hic quidem morientes homines decimas accipiunt, ibi autem contestatur, quia vivit. Hic, inquit, hoc est in praesenti saeculo vel in templo quod adhuc stabat, morientes homines, filii videlicet Levi, qui mortales ac moribundi sunt, decimas accipiunt, ibi autem, id est in alia vita, vel loco ubi dicitur de Christo: Tu es sacerdos in aeternum, contestatur Deus Pater cum juramento, quia vivit Christus. Unde dicit Psalmista: Juravit Dominus et non poenitebit eum, tu es sacerdos in aeternum secundum ordinem Melchisedech (Psal. CIX).

Et ut ita dictum sit, per Abraham et Levi qui decimas [Col. 0868B] accepit, in filiis suis, vel accepit hactenus a fratribus suis, decimatus est a Melchisedech, adhuc enim in lumbis, hoc est propagine seminis, patris erat Levi quando obviavit ei Melchisedech. Quomodo dicit Levi decimatum a Melchisedech, cum nondum natus esset, praesertim cum et filius fuit naturalis Jacob? Utique non est in se decimatus, sed in Abraham, de cujus progenie descendit. Quando enim Abraham decimas obtulit Melchisedech, in illo omnes filii ejus dederunt: quapropter dicit Apostolus, quia Levi qui decimas accepit in filiis suis a fratribus suis, decimatus est per Abraham sive in Abraham. Quibus verbis declaratur, quia nisi sacerdotium Melchisedech qui in figura sacerdotii Christi praecessit, majoris dignitatis esset, nequaquam [Col. 0868C] Abraham omnesque filii ejus ab illo decimati essent. Dum enim sacerdotium a sacerdotio decimatur, majoris dignitatis unum altero ostenditur.

Si ergo consummatio per sacerdotium Leviticum erat (populus enim sub ipso legem accepit), quid adhuc necessarium fuit secundum ordinem Melchisedech alium exsurgere sacerdotem et non secundum ordinem Aaron dici? Translato enim sacerdotio, necesse est ut et legis translatio fiat. Hinc incipit jam plenius differentias Novi Testamenti ostendere dicens, si consummatio, id est perfectio vitae atque justificationis, per sacerdotium Leviticum fuit, quid necesse fuit alium exsurgere sacerdotem secundum ordinem Melchisedech? Nam quia Aaron primum post legem datam sacerdotem fuisse de tribu Levi, nulli dubium [Col. 0868D] est, ideo sacerdotium quo functus est Leviticum nominavit sacerdotium, vel certe, quia ipse Levi in filiis suis junctus est ipso sacerdotio. Nam abnepotes illius susceperunt illud, Moyses scilicet et Aaron, cum reliquis fratribus suis ex eadem tribu. Nam Levi genuit Caath, Caath vero Amram, Amram autem genuit Moysen et Aaron. Ideoque dicit populum sub ipso sacerdotio legem accepisse, quia Moyses et Aaron principes erant illis temporibus in populo; qui ipsam legem administraverunt de tribu sacerdotali exeuntes. Ergo sacerdotio Levitico multo melior est ordo sacerdotii Melchisedech, qui typum gerebat sacerdotis nostri: nequaquam enim dixisset secundum ordinem Melchisedech, si illud [Col. 0869A] sacerdotium Aaron melius esset, sub quo populus Judaeorum legem accepit. Si autem sacerdotium legis translatum est ad Christum secundum ordinem Melchisedech, necesse est ut et legis translatio fiat, hoc est, a lege Moysi necesse est transire ad legem Evangelii. Neque enim potest sacerdos sine lege et sine Testamento esse et sine praeceptis. Summis nisibus laborabat Apostolus ut a lege Moysi faceret eos transire ad legem Evangelii, a carnalibus ad spiritualia.

In quo enim haec dicuntur, de alia tribu est, de qua nullus attari praesto fuit. Manifestum est enim quod ex Judas ortus sit Dominns noster, in qua tribu nihil de sacerdotibus Moyses locutus est. In quo enim ait, haec dicuntur, id est, de quo hic dicuntur, [Col. 0869B] quod est sacerdos in aeternum, Dominum significans Salvatorem, de alia tribu est, quam sacerdotali, de illa videlicet de qua nullus altari praesto fuit, hoc est, de tribu Juda. Non enim ordine tantummodo, neque Testamento vel praeceptis, mutatum est, sed etiam tribu. Et quomodo translatum est sacerdotium de tribu in tribum, de sacerdotali videlicet ad regalem, ut eadem ipsa sit et regalis et sacerdotalis in Christo, qui est rex et sacerdos? Intuere mysterium. Primo fuit regale sacerdotium in Melchisedech, secundum consequentiam hujus sermonis, secundo autem fuit sacerdotium solummodo sacerdotale in Aaron, tertio autem fuit iterum regale sacerdotium in Christo, sicut et primo. Unde et Ecclesia modo regale sacerdotium habet, dicente Petro: Vos enim genus electum, regale sacerdotium (I Petr. II; Matth. [Col. 0869C] XXVIII). Tribus ergo Juda ex qua Dominus ortus est per virginem Mariam, cum semper regia esset, et nunquam sacerdotalis, in Christo fuit utrumque et regalis et sacerdotalis, translato ex toto sacerdotio a tribu Levi, quae antea sacerdotalis erat.

Et amplius adhuc manifestum est, si secundum ordinem Melchisedech exsurgat alius sacerdos qui non secundum legem mandati carnalis factus est, sed secundum virtutem vitae insolubilis. Contestatur enim Deus. Pater loquens ad Filium quoniam tu es sacerdos in aeternum secundum ordinem Melchisedech. Delectus dictionis isto in loco habetur satis necessarius, quapropter nunc dicatur ita: Et amplius adhuc manifestum est, subaudis, destructum esse [Col. 0869D] sacerdotium legis, per hoc quod Christus non secundum ordinem Aaron dicitur sacerdos esse in aeternum, sed secundum ordinem Melchisedech; quapropter hoc: quia de tribu Levi non fuit. Quod enim dicit si secundum ordinem Melchisedech exsurgeret alius sacerdos, non dubitative loquitur, sed affirmative, quasi diceret: Amplius adhuc per hoc demonstratur destructum esse sacerdotium legis, quia secundum ordinem Melchisedech surrexit Christus alius sacerdos, qui non secundum carnalis mandati legem factus est sacerdos sicut Aaron. Legem carnalis mandati vocat, quia ex maxima parte carnalis erat carnalia praecipiens: in circumcisione, in mundatione corporis, in hostiis et oblationibus carnalibus, [Col. 0870A] in discretione ciborum, dierum ac temporum, dicens: Mane extra castra, lava corpus tuum: offer hoc vel illud, abstine ab his cibis, observa ista tempora, caeteraque his similia, quae omnia morte finienda erant; Christi autem sacerdotium spiritale est, et secundum virtutem vitae insolubilis, id est secundum potentiam vitae indeficientis, quae nullo interveniente mortis metu solvi poterit. Habet enim Christus in se vitam insolubilem, quia quamvis ad tempus mortuus esset in carne, tamen vivit in aeternum divinitate, et insuper humanitate: postquam victor a mortuis resurrexit, unde Deus Pater contestatur jurando, quia vivit, dicens per Psalmistam: Tu es sacerdos in aeternum.

Reprobatio quidem fit praecedentis mandati, hoc est [Col. 0870B] legis Moysi propter infirmitatem ejus et inutilitatem. Infirmitatem utique in hoc habebat lex: quia operantes non valebat adjuvare, inutilitatem vero in hoc, quia nemini regnum coelorum valebat aperire. Unde sequitur: Nihil enim ad perfectum adduxit lex. Quid enim, nihil profuit lex? profuit quidem aliquid corpora mundando, peccata levia relaxando; sed nihil ad hoc profuit, ut perfectos facere potuisset servientes in ea, quoniam graviora peccata non tollebat, nec januam regni coelestis alicui aperiebat. Quapropter reprobata est, ut gratiae daretur locus, in qua perfectio constat; utilis quidem fuit fidem habentibus in Christo, non illis qui totam spem suam in ejus carnalibus observationibus ponebant. Introductio vero melioris spei, subaudis est [Col. 0870C] modo in gratia, per quam spem proximamus ad Deum Habuit quidem lex spem, sed non talem qualem gratia praestitit. Sperabant enim beneplacentes legemque custodientes possidere terram et juxta illud: Si volueritis bona terrae comedetis, nihilque aerumnosum patri prospere vivere, sicut dictum est: Qui fecerit ea vivet. Hic autem speramus: quia placentes et Evangelica praecepta custodientes, non terram possidebimus, sed coelum; insuper etiam quod coelo multo melius est, speramus proximi Deo consistere, ad ipsum paternum solium pervenire et ministrare ei cum sanctis angelis, juxta quod Salvator ait in Evangelio: Fulgebunt justi sicut sol in regno Patris sui, eruntque sicut angeli Dei in coelo (Matth. XIII, 43). Hoc vero sacerdotium, per quod [Col. 0870D] hanc gloriam possessuri sumus, non est sine jurejurando, ut firmam Dei promissionem credamus. Unde Apostolus subdit: Et quantum est, subaudis firmum, istud sacerdotium Christi de quo loquimur, utique multum est, quia non sine jurejurando firmatum est. Alii quidem sine jurejurando facti sunt sacerdotes ut Aaron filiique ejus, quibus Deus non juravit quod essent sacerdotes in aeternum secundum ordinem legis, hic autem, id est Christus cum jurejurando sacerdos factus est per eum, hoc est per Deum patrem qui dixit ad illum: Juravit Dominus et non poenitebit eum, id est non mutabit juramentum suum, quoniam tu es sacerdos in aeternum secundum ordinem Melchisedech. In tantum melioris Testamenti [Col. 0871A] sponsor sive promissor factus est Jesus, scilicet in quantum cum jurejurando Dei Patris suum sacerdotium tenet. In quantum sacerdotium Christi, quod juramento Dei est sancitum, sua dignitate praecellit sacerdotium legis veteris, in tantum praecellit etiam gratia Evangelii legem Moysi.

Et alii quidem plures facti sunt sacerdotes, idcirco quod morte prohiberentur permanere, hic autem, id est Christus cui Pater dixit cum jejurando, Tu es sacerdos in aeternum, eo quod maneat in aeternum, sempiternum habet sacerdotium. Duas ponit hic differentias, beatus Apostolus, quia sacerdos noster non habet finem sicut sacerdos legis, et quia cum jurejurando suum sacerdotium possessurus est. Quia enim sacerdotes legis mortales erant, plures facti [Col. 0871B] sunt sacerdotes in ipsa lege, sicut Aaron et filii ejus, idcirco quod morte praeventi prohiberentur permanere in sacerdotio. Mortuis enim patribus, succedebant filii in locum ipsorum; Jesus autem solus, quia immortalis est, sempiternum habet sacerdotium, nec ullum habere poterit subsequentem, eo quod ipse maneat in aeternum. Sequitur: Unde et salvare in perpetuum potest accedentes per semetipsum ad Deum, semper vivens ad interpellandum pro nobis; unde, inquit, quia Christus in aeternum manet, et sempiternum habet sacerdotium, semper interpellat pro nobis semperque potest salvare. Quia vero quidam codices habent, accedens per semetipsum ad Deum, quidam vero plurali numero accedentes, utrumque recipi potest. Christus ergo pontifex noster, [Col. 0871C] non per alium pontificem majorem se accedit ad Deum Patrem, sed per semetipsum, ideoque potest salvare in se credentes. Potest et ita intelligi quod dicit, salvare in perpetuum potest accedentes per semetipsum ad Deum. Nos qui puri homines sumus, per illum accedimus ad Deum Patrem, quia Mediator noster existens assistit vultui Dei pro nobis, dirigens per illum preces nostras ad Deum Patrem. Unde et sacerdotes Ecclesiae altari assistentes dicunt: Suscipe, Domine, sancte Pater, preces populi tui per Dominum nostrum Jesum Christum Filium tuum. Et quia semper vivit, semper interpellans pro nobis. Alii vero pontifices qui non semper erunt, non semper interpellant; interpellat autem pro nobis per hoc quod naturam assumpsit humanam, [Col. 0871D] quam assidue ostendit vultui Dei pro nobis, ut misereatur secundum utramque substantiam. Talis enim dicebat ut nobis esset pontifex sanctus, innocens, impollutus, segregatus a peccatoribus, et excelsior coelis factus. Non eramus digni, nec promerebamur talem habere pontificem, sed necesse erat nobis ut talem haberemus pontificem, qui esset sanctus in interiori homine innocens manibus, impollutus corpore, segregatus a peccatoribus, id est ab omni peccato immunis et a conversatione peccatorum separatus. In hoc enim fuit seperatus a peccatoribus, quia alii homines cum peccato concipiuntur et nascuntur, atque ab hoc saeculo cum peccato transeunt, hic autem sine peccato est conceptus, sine [Col. 0872A] peccato natus, et sine peccato ab hoc mundo transivit, quoniam peccatum non fecit, nec dolus inventus est in ore ejus. Factus autem est excelsior coelis, quando quadragesima die admirandae suae resurrectionis super omnes coelos, et super omnes ordines coelestium spirituum elevatus est ad consessum paternae majestatis, ubi sedet nunc in plenitudine honoris et gloriae. Potest et ita intelligi quod dicit: Talis dicebat ut nobis esset pontifex, quasi diceret: Judaei velut servi per timorem legis Deo servientes, legales pontifices habuerunt, sibi conservos mortales ac peccatores, qui pro semetipsis similiter indigebant offerre, nos autem quibus dictum est: Jam non dicam vos servos, sed amicos meos (Joan. XV), et qui filii Dei sumus serviendo illi amore filiationis, decet [Col. 0872B] ut habeamus pontificem immortalem, segregatum a peccatoribus. Sequitur: Qui non habet quotidie necessitatem, quemadmodum sacerdotes legis, prius pro suis delictis hostias offerre, deinde pro populi. Hoc enim fecit semel seipsum offerendo Dominus noster Jesus Christus. Quid fecit? Utique obtulit sacrificium non pro suis dilectis, sed pro nostris, et semel hoc fecit non amplius, quia semel mortuus pro peccatis nostris, jam non moritur, mors illi ultra non dominabitur (Rom. VI, 9). Magnitudinem sacrificii Christi hic ostendit, quod semel oblatum, tantum praevaluit, quantum omnia sacrificia legalia non valuerunt. Unum enim fuit, et semel oblatum, et sufficit in sempiternum ad tollenda omnia peccata credentium. Pontifices autem Judaeorum peccatores [Col. 0872C] erant, et ideo necesse habebant pro suis delictis hostias offerre, et ideo sacrificia illa hominem justificare non poterant, quia inconveniens erat, ut pro homine rationali irrationale animal offerretur. Quaerebatur pontifex sine peccato, et hostia rationabilis, nec inveniebatur; inventus est autem unus sine peccato Deus et homo, et obtulit seipsum rationabile sacrificium pro salute hominis rationalis. Lex enim homines constituit sacerdotes infirmitatem habentes. Dicit enim Dominus ad Moysen in lege: Unges Aaron et filios ejus mihi in sacerdotes (Exod. XXX, 30); sed quia illi infirmitatem, hoc est, peccata habebant quibus infirmabatur illorum anima, necesse habebant ut pro populi, ita etiam pro suis delictis hostias offerrent. Iste autem tam potens est, ut non [Col. 0872D] indigeret pro se offerre, sed insuper semel oblato suae carnis sacrificio, omnium saluti sufficeret. Sermo autem jurisjurandi, qui post legem est, Filium in aeternum perfectum, subaudis ostendit, sive perfectum constituit sacerdotem non infirmitate gravatum, sicut lex constituit suos. Post legem factus est sermo Dei Patris ad David de Christo cum jurejurando ubi dicitur: Juravit Dominus et non poenitebit eum, etc., ponit hic amplius Filii nomen ad distinctionem servorum qui fuerunt in lege, qui servi infirmi fuerunt, sive quia peccatores, sive quia mortales erant, Filium vero perfectum ostendit quia semper vivit, et semper sine peccato est.



CAPUT VIII.
[Col. 0873A]

Capitulum autem super ea quae dicuntur, hoc est, repetitio super ea quae dicuntur de Christo. Quo dicto significat aliquid summum et magnum et quasi per recapitulationem praecedentis disputationis ad rem ipsam deducit auditorem. Talem habemus pontificem qualem subaudis superius diximus, sanctum videlicet, innocentem, impollutum segregatum a peccatoribus et qualem adhuc dicturi sumus in sequentibus, qui consedit in dextera sedis magnitudinis in coelis, sanctorum minister, et tabernaculi veri quod fixit Deus et non homo. Sedem magnitudinis in coelis debemus accipere plenitudinem paternae majestatis, in qua Filius Dei sedet, quae etiam designatur per dexteram. Nec est pueriliter accipiendum, quod Deus [Col. 0873B] Pater dexteram aut sinistram habeat, qui spiritus est omnia implens, ut ita sedeat Filius in dextera illius, sicut solet Filius sedere juxta Patrem suum regem; sed sicut diximus, plenitudinem majestatis, summamque gloriam beatitudinis et prosperitatis debemus per dexteram intelligere, in qua Filius Dei sedet. Sedere autem Filii pro habitare ponitur. Pontifex ergo noster qui consedit in summa gloria paternae majestatis, in coelis sanctorum minister est. Quod duobus potest modis accipi: veniens quippe Dominus in mundum, per incarnationis exhibitionem, ministravit sanctis apostolis aliisque fidelibus, et etiam qui adhuc futuri sunt, panem refectionis verbi spiritalis, et potum doctrinae evangelicae, dicens: Si quis sitit, veniat ad me et bibat (Joan. VII, [Col. 0873C] 37), et: Venite ad me omnes qui laboratis et onerati estis, et ego reficiam vos (Matth. XI, 28). Ministravit illis etiam documentum fidei et gratiam baptismatis, et insuper quod majus fuit sacramentum redemptionis per passionem suam et cognitionem mysteriorum in lege et prophetis, ac postea sua ascensione ministravit nobis aditum patriae coelestis. Ecce quod et quid ministravit electis suis apparens mundo. Dicatur et aliter: Sanctorum minister erit in futurum, quando semetipsum ministrabit illis ut cognoscant eum cum Patre et Spiritu sancto, sicuti est, scilicet cum tradiderit regnum suum Deo et Patri. Unde in Evangelio de se sub persona patrisfamilias loquens dicit: Amen dico vobis quod praecinget se, et faciet illos discumbere, et transiens ministrabit illis. [Col. 0873D] (Luc. XII, 37.) Transire enim dicitur, quia electos suos de judicio ad regnum transire faciet, vel a contemplatione humanitatis ad cognitionem divinitatis suae. Ministrabit illis cum se et Patrem cum Spiritu sancto eis monstrabit; nam cibus et vita illorum visio sanctae Trinitatis erit, sicut ipse dicit ad Patrem: Haec est vita aeterna, ut cognoscant te cum Spiritu sancto, et Jesum Christum quem misisti unum et verum Deum. Tabernaculi quoque veri minister est quod constituit sive composuit Deus et non homo, id est coeli quod ipse nobis administrat ut claritate siderum illius illustremur. Tabernaculum etenim quod Beseleel composuit in deserto, sive quod a Salomone factum est in terra repromissionis, non fuit verum [Col. 0874A] quia carie et vetustate consumptum est, nec semper durare potuit, ideoque tabernaculum verum coelum vocat, quoniam in aeternum stabit, nullaque vetustate consumetur. Potest et altiori sensu intelligi, ut tabernaculum verum accipiantur animae justorum, quibus ipse Filius Dei gaudia patriae coelestis administrat, et in quibus ipse habitare dignatur, juxta quod per prophetam dicitur: Inhabitabo in illis et inambulabo (II Cor. VI, 16). Et Apostolus: In interiore homine habitare Christum per fidem in cordibus vestris (Eph. III, 17). Et: Templum Dei sanctum est, quod estis vos (I Cor. III, 17). Omnis enim pontifex ad offerenda munera constituitur, unde necesse est et huic habere aliquid quod offerat. Non enim potest esse sacerdos nisi habeat quod offerat. Pontifices vero [Col. 0874B] veteres sacerdotii secundum praeceptum legis munera et hostias pro suis et pro populi offerebant delictis. Christus vero, cum in sempiterna divinitatis suae natura non haberet quod offerret, sumpsit ex nobis quod pro nobis offerret, id est carnem humanam, seipsum videlicet quem obtulit in ara crucis. Quid ergo tam aptum immolationi quam caro rationalis pro rationali? Et quid tam mundum pro immundis quam carnem sine ulla contagione offerre? Et quoniam quatuor in omni sacrificio consideranda sunt: videlicet cui offerat, a quo offeratur, quod offeratur, pro quibus offeratur, haec etiam possumus hic reperire satis eleganter. Quia enim nulli sacrificium debetur nisi soli vero Deo, pontifex noster mundam hostiam pro nobis Deo Patri obtulit, idem existens [Col. 0874C] sacerdos et sacrificium. Offert etiam sacrificium Deo Patri acceptum per Ecclesiam suam. Dum enim nos offerimus sacramenta corporis ejus, ipse offert. Si ergo esset super terram, subaudis sacerdos terrenus secundum ordinem Aaron, nec esset sacerdos, secundum ordinem Melchisedech, cum essent sacerdotes Levitici generis qui offerrent secundum legem munera, qui exemplari et umbrae deserviunt coelestium, sicut responsum est Moysi cum consummasset ac perfecisset tabernaculum oraculi. Si esset terrenus pontifex super terram, sicut Aaron, vel aliquis secundum ejus ordinem immortalis et sine peccato, qui suis sacrifi iis potuisset mundare genus humanum, perfectumque reddere, non esset utique sacerdos secundum ordinem Melchisedech in aeternum, quia [Col. 0874D] satis essent qui offerrent legalia munera. Sed quia Aaron et filii ejus mortales erant et peccatores, quapropter non poterant genus humanum perfectum reddere, ideo venit Christus sine peccato, qui in aeternum suum sacerdotium teneret, suoque sacrificio genus humanum perfectissime mundaret, non talis quales fuerunt illi qui exemplari et umbrae deserviunt coelestium. Exemplar est figura et similitudo per quod alia ostenditur, sicut imago expressa in pariete, exemplar est et figura veri hominis. Sacerdotes igitur Judaeorum exemplari, id est figurae et umbrae coelestium mysteriorum deserviebant, quia omnia illa similitudines et figurae erant istorum quae in Ecclesia modo in veritate aguntur. Coelestia autem [Col. 0875A] mysteria dicit spiritalia, quod observatores suos in veritate ad coelestia ducunt. Nonne coeleste altare est fides nostra, in qua offerimus quotidie orationes nostras Deo? Vide (inquit), omnia facito secundum exemplar quod tibi ostensum est in monte. Quoniam auditus noster minus aptus esse videtur ad disciplinam percipiendam quam visus, non enim in animo commendamus quae audimus, quomodo illa quae ipso visu percipimus, ideo non solum auditu, verum etiam visu demonstratum est Moysi a Domino in monte tabernaculum: quod facturus erat cooperante Beseleel. Unde dicit ei: Vide ut omnia facias secundum illam similitudinem quae tibi in monte ostensa est. Quod autem dicit, intelligendum est tam de tabernaculi constructione vasorumque ejus, quam de sacrificiis [Col. 0875B] et hostiis quae ibi oblaturi essent.

Nunc autem melius sortitus est ministerium, sacerdotii videlicet dignitatem, quanto et melioris testamenti mediator est, quod in melioribus repromissionibus sancitum est, hoc est firmatum, statutum et corroboratum: Vides, inquit, quanto melior est ista celebratio illa quae nunc temporis agebatur. Siquidem illa exemplar et figura, ista veritas est, sicut in Evangelio dicitur: Lex per Moysen data est, gratia et veritas per Jesum Christum facta est (Joan. I, 17). Nunc, hoc est, in hac novissima mundi aetate, tanto melius ministerium sacerdotii sortitus est Christus, quam fuisset illud legale, quanto et melioris testamenti est mediator. Quanto meliora sunt coelestia terrenis, aeterna temporalibus, tanto melioris [Col. 0875C] testamenti dator et mediator est Jesus, et tanto melioribus promissionibus confirmatum est istud. Testamentum etenim Vetus terrena ac temporalia promittebat, dicens: Si volueritis et audieritis me, bona terrae comedetis (Is. I, 19). Et: Observa quae praecepio tibi, ut sis longaevus super terram (Exod. XX, 12), caeteraque his similia, promittens temporalia atque terrena. Novum vero quod per Christum datum est, promittit ac tribuit coelestia et aeterna, vitamque perfectam per gratiam baptismatis, et fidem Dominicae passionis, remissionem videlicet omnium peccatorum. Dicit namque evangelista: Poenitentiam agite, appropinquabit enim regnum coelorum (Matth. III, 2). Et: Qui crediderit et baptizatus fuerit, salvus erit (Marc. XVI, 16). Et: Quia erunt electi sicut angeli [Col. 0875D] Dei in coelo (Marc. XII, 25). Et insuper quod majus est, quod dicitur in Evangelio Joannis. Quotquot, inquit, receperunt eum, dedit eis potestatem filios Dei fieri (Joan. XI, 12).

Ecce quomodo melioris testamenti mediator et dator est Christus, et quomodo melioribus promissionibus confirmatum est. In hoc quoque melius sacerdotium sortitus est, quia illud temporale fuit, istud est aeternum; illud non poterat hominem justificare nec regnum coelorum suis observatoribus reserare; istud vero perfecte justificat hominem, statimque ei regnum coelorum aperit. Mediator autem testamenti appellatur Dominus, quia sicut Moyses mediator fuit inter Deum et populum, verba Dei ad populum referens [Col. 0876A] iterumque populi ad Deum, ita et Christus verba Dei Patris nobis retulit, iterumque nostra refert ad Deum. Transiens Apostolus a sacerdote et sacrificio, tunc demum testamenti differentiam facit, dicens: Nam si illud prius testamentum culpa vacasset, non utique secundi testamenti locus inquireretur, hoc est, si aliud testamentum legis peccata posset auferre, ut observatores sui inculpabiles essent, non secundi testamenti locus nunc inquireretur. Sed quia illud non fuit perfectum, illo sublato, inventus est locus aptus secundi testamenti, sicut vituperans eos, id est non approbans dignos laude, dicit per prophetam: Ecce dies venient, dicit Dominus; et consummabo super domum Israel, et super domum Juda testamentum novum; non secundum testamentum [Col. 0876B] quod feci cum patribus eorum in die qua apprehendi manum illorum ut educerem eos de terra Aegypti: quoniam ipsi non permanserunt in testamento meo, et ego neglexi eos, ait Dominus Deus. Ecce dies Novi Testamenti, et ultimae saeculi aetatis venient, dicit Dominus, et consummabo, id est perficiam super domum Israel et super domum Juda Testamentum Novum. Quantum ad litteram pertinet, per domum Israel decem tribus intelliguntur, quae separaverunt se a domo David temporibus Jeroboam: per domum autem Juda, duae tribus Juda et Benjamin cum tribu sacerdotali, quae adhaeserunt domui David. Altiori autem intellectu per utramque domum debemus intelligere omnes tam ex Judaeis quam ex gentibus credentes, qui Deum recte confitendo (quod interpretatur [Col. 0876C] Judas) veri Israelitae sunt, hoc est, Deum mente videntes, quibus Dominus perfecit atque complevit Novum Testamentum, gratiam scilicet Evangelii. Testamentum autem Novum dicitur ad differentiam Veteris. Ut vero altius dicamus, Vetus Testamentum ob hoc dicitur, eo quod hominem in vetustate peccati positum, novum reddere non valebat: at vero Novum Testamentum dictum est, eo quod veterem hominem, id est peccato veteris hominis Adae commaculatum, novum efficiat in baptismate per fidem Dominicae passionis, quod non est simile Testamento Veteri, quod fecit cum patribus eorum: quia illud terrena promittebat ac temporalia, et praecipiebat carnalia, istud vero aeterna et coelestia promittit praecipiens spiritualia. Quod vero dicit: In die qua [Col. 0876D] apprehendi manum illorum, ut eos ducerem de terra Aegypti (Jer. XXXI, 32), magnam familiaritatem suam omnipotens Deus ostendit, quam exhibuit illi populo. More enim mulierum loquitur sermo divinus, quae apprehendere solent parvulorum manus, et plerumque ad se conducere, plerumque etiam huc illucque sustentando ne labantur, ut pote firmos gressus non habentes adhuc. Si omnipotens Deus, cum ille populus puerilis ac parvulus esset: quia neque gressus bonae operationis habebat, neque fortitudinem qua se posset exsolvere a jugo opprimentium, tetendit manum suam ei, magnum videlicet auxilium pietatis suae, et extraxit eum de fornace ferrea, trahens ad cognitionem suam et amplius amore cum diligens [Col. 0877A] gratissimo, simulque deducens per deserti vastitatem, introduxit in terram omnibus meliorem. Sed quia non permanserunt in testamento ejus, id est non observaverunt quae praecepit in testamento suo, neglexit eos, hoc est dimisit eos ire secundum desideria cordis sui, juxta quod Psalmista dicit (Psal. LXXX, 13). Notandum autem quia cum dixisset sermo divinus: Perficiam testamentum novum, non secundum illud quod pepigi cum patribus eorum, ne forte Judaei possent oblatrando dicere illud testamentum destruendum esse de quo dixit ad Abraham Deus: In semine tuo benedicentur omnes gentes (Gen. XXVI, 4), districte manifestavit de quo loqueretur, cum subintulit, dicens: In die qua apprehendi manum illorum ut educerem eos de terra Aegypti. De [Col. 0877B] lege enim dixit hoc, quam quinquagesimo die egressionis illorum de terra Aegypti, datam esse constat in monte Sinai, in qua non permanserunt patres eorum, sed fecerunt vitulum conflatibilem in Oreb, et adoraverunt illum. Nam illud quod pepigit cum Abraham, in Christo completum est in quo benedicentur omnes gentes.

Quia hoc est testamentum quod disponam domui Israel, scilicet credentibus, post dies illos, dicit Dominus, dabo leges meas in mente eorum, et in cordibus eorum superscribam eas: et ero eis in Deum, et ipsi erunt mihi in populum: et non docebit unusquisque proximum suum, et unusquisque fratrem suum, dicens: Cognosce Dominum, quoniam omnes cognoscent me a majore usque ad minorem eorum, quia propitius [Col. 0877C] ero iniquitatibus eorum, et peccatorum eorum non recordabor amplius. Magna distantia est inter legem et legem, inter scripturam et scripturam, inter doctores legis doctoresque Evangelii, inter litteram et gratiam spiritalis intelligentiae. Nam littera legis scripta est in tabulis lapideis, gratia autem spiritalis intelligentiae data est fidelibus per Spiritum sanctum per quem charitas Dei diffusa est in cordibus fidelium. Hoc autem quod dicit, Dabo leges meas in mente eorum, et in cordibus eorum superscribam eas, specialiter ad sanctos apostolos pertinet, qui gratiam Novi Testamenti non habuerunt scriptam in tabulis lapideis, neque in membranis, sed in mente et in cordibus suis divinitus exaratam habuerunt. Primum quidem ante Dominicam passionem quando, [Col. 0877D] sicut Matthaeus narrat, ascendit in montem, ibique cum illis illum prolixum sermonem habuit, ubi institutio totius perfectae vitae continetur. Secundo vero post resurrectionem suam quando, sicut Lucas testatur, aperuit illis sensum ut intelligerent omnia quae scripta erant in lege Moysi et prophetis et psalmis de ipso (Luc. XXIV, 45); deinde vero decimo die ascensionis suae, adveniente Spiritu sancto in linguis igneis super eos, revelavit eis ut cognoscerent quidquid mortalibus de Deo sciendum erat. Quomodo enim possent evangelistae tanta miracula et verba coelestia post ejus ascensionem scribere, nisi ea in tabulis cordis divinitus exarata haberent? et praecipue beatus Joannes, qui sexagesimo quinto [Col. 0878A] anno post Dominicam ascensionem Evangelium scripsit, quomodo posset tanta de divinitate illius proferre, quae ipse Dominus eis protulit maxime ea nocte qua comprehensus est? Nos autem partim in cordibus, plenius autem in membranis scriptum habemus ab illis nobis relictum ut in illis meditando exerceamur. Quod autem subjungit, Non docebit unusquisque proximum suum et unusquisque fratrem suum, dicens: Cognosce Dominum, non ad praesens tempus referendum est, ubi invicem docemur, sed (sicut dicit beatus Augustinus) dum loqueretur propheta Jeremias de primo Domini adventu, subito convertit oculum mentis ad secundum, postquam nemo docebit proximum suum ut cognoscat Deum, quoniam electi positi in ejus contemplatione videbunt [Col. 0878B] et cognoscent eum sicuti est. Nam in praesenti (sicut diximus) docemur in invicem. Postea etiam peccatorum illorum non erit memor, quoniam omnes exspoliati ab omni fece mortalitatis et corruptionis corporis, et mutabilitate atque peccato, resurrectionis gloria donati fulgebunt sicut angeli Dei in coelis.

Dicendo autem novum veteravit prius. Sumens Apostolus fiduciam et auctoritatem ex dictis propheticis, ubi dicitur: Consummabo Testamentum Novum super domum Israel, ostendit verus jam liquidius esse finiendum. Dicendo autem, Consummabo Novum Testamentum, ostendit in vetustatem redigi, sive vetustum effici illud quod erat prius, unde subjungit: Quod autem antiquatur et senescit, prope interitum [Col. 0878C] est, quasi diceret: Quia sermo divinus per hoc quod dixit Testamentum Novum futurum, et vetustum esse prius, datur intelligi quia, si antiquatur, et vetustum est prius testamentum, in proximo est ut intereat, finemque recipiat. Hoc vero intelligendum est non de praeceptis vitae ac morum, in quibus lex manet concordans cum Evangelio, sed de mandatis sacrificiorum carnalium, in quibus adveniente Christo quem figurabant, finem acceptura erat lex.



CAPUT IX.

Habuit quidem et prius justificationes culturae et sanctum saeculare. Prius quidem testamentum habuit justificationes culturae, quia per divinum cultum justificabantur [Col. 0878D] homines a levioribus culpis: habuit et sanctum saeculare, in quo saeculi homines, hoc est gentiles ad judaismum transeuntes recipiebat. Patebat enim non solum Judaeis, sed etiam gentilibus. Sanctum ergo saeculare vocat locum atriorum, ubi gentiles stabant ad adorandum post Judaeos. Tabernaculum enim factum est primum, in quo candelabra, et mensa quae, subaudis mensa vel propositio panum, dicitur sancta. Non de illo tabernaculo disputaturus est hic Apostolus, quod Moyses fecit in eremo. Ubi tantummodo unum candelabrum fuit, sed de templo quod postea Salomon aedificavit in Hierusalem, ubi fuerunt plura candelabra. Unde quod dicit primum, non est referendum ad tempus, sed potius ad locum. [Col. 0879A] Dividit enim illud templum Salomonis beatus Apostolus in duo tabernacula: et primum quidem tabernaculum appellat illam partem templi ubi erant candelabra et mensa, super quam ponebantur duodecim panes calidi, sex hinc, et sex inde, et super panes duae patinae aureae, plenae thure: una hinc, et altera inde, eratque ibi a sabbato usque ad sabbatum, et erat ibi altare aureum, ubi offerebatur incensum thymiamatis mane et vespere, cum qua parte templi comprehendit altare holocaustorum, quod erat sub divo ante fores templum Domini, in quod tabernaculum licite ingrediebantur quotidie sacerdotes, et reliqui ministri; secundum autem tabernaculum vult intelligi Sancta sanctorum, illam videlicet partem templi quae dividebatur pariete viginti cubitorum [Col. 0879B] et velo, quod pendebat ante parietem ubi intrinsecus erat arca Moysi, continens in se tabulas legis et urnam auream, in qua erat manna, virga quoque Aaron quae fronduerat. Ipsa autem arca plano schemate erat facta, ideoque super ipsam erat tabula aurea quae appellabatur propitiatorium, eo quod inde loqueretur Dominus Moysi et sacerdotibus, et super ipsam arcam erant duo cherubin quae alis suis obumbrabant tabulam propitiatorii, versisque vultibus respiciebant in propitiatorium, In istud secundum tabernaculum, hoc est Sancta sanctorum, nemo ingredi audebat, nisi solus pontifex semel in anno, qui accepto sanguine in vasculo ingrediebatur intus oraturus pro populo, septima decima videlicet die septimi mensis a festivitate [Col. 0879C] paschali, quae dies appellabatur quidem propitiationis, in crastinum autem sequebatur festivitas tabernaculorum. Spiritualiter autem illud primum tabernaculum ubi sacerdotes licite ingrediebantur, statum praesentis Ecclesiae significat, ubi sunt plura candelabra, sancti videlicet praedicatores, qui sibi et aliis lucent verbo et exemplis, vel etiam ubi sunt dona Spiritus sancti, quibus fidelium corda illuminantur, qui per fidem in Ecclesia consistunt. Et de mensa, divina videlicet Scriptura, de qua Psalmista dicit: Parasti in conspectu meo mensam. (Psal. XXII, 5). Est et propositio panum in mensa, intellectus videlicet sacrae Scripturae, quo quotidie reficiuntur animae fidelium. Possumus et per panem intelligere corpus et sanguinem Domini, quod in [Col. 0879D] Ecclesia consecratur.

Post velamentum autem secundum tabernaculum, subaudis est, quod dicitur Sancta sanctorum, aureum habens thuribulum et arcam testamenti circumtectam ex omni parte auro, in qua urna aurea habens manna, et virga Aaron quae fronduerat, et tabulae testamenti. De his singulis quomodo et qualiter essent ordinata, secundum litteram paulo superius elucidatum est, quapropter spiritualia mysteria videamus. Velum post quod erat tabernaculum, quod appellabatur Sancta sanctorum, causa suae dignitatis, sicut et Cantica canticorum, significat coelum, post quod sunt interiora patriae coelestis. Elevato velo, ingrediebatur pontifex cum sanguine in Sancta [Col. 0880A] sanctorum, oraturus pro populo, et Dominus noster pontifex cum sanguine passionis suae, eadem passione peracta, reserato coelo, Sancta sanctorum penetravit, ubi assidue Deum patrem exorat pro nobis. In Sancta sanctorum erat thuribulum, quia Christus in secretis patriae coelestis consistit per quem orationes nostras ad Deum Patrem dirigimus. Arca testamenti circumtecta ex omni parte auro, caro est Domini nostri Salvatoris, qui auctor est utriusque testamenti, et qui interius plenus erat Divinitate, et exterius refulgebat virtute miraculorum verborumque coelestium. In auro enim solet claritas sermonis designari, sicut Sapientia dicit: Concupisce sapientiam sicut aurum. Urna aurea habens manna, Christus est, in quo manna Divinitatis [Col. 0880B] est, qui dixit: Ego sum panis vivus qui de coelo descendi (Joan. VI, 41). Virga Aaron quae fronduerat, sacerdotii dignitas est, quae semper floret in Christo, sive potentia imperialis. Duae tabulae testamenti in arca duo sunt testamenta consistentia in Christo. Sequitur, super quae erant, id est super arcam, duo cherubin gloriae obumbrantia propitiatorium. Duo cherubin tegentia arcam, quae interpretantur plenitudo scientiae, duo sunt testamenta, in quibus plenitudo est scientiae quae tegunt Christum, qui est propitiatio pro peccatis nostris, quia in divina Scriptura latet: de quibus, omnibus subaudis quid mysterii in se habeat, non est modo dicendum per singula. Fortassis ideo reticuit, quia multis sermonibus opus habebat, sive quia necdum [Col. 0880C] erant capaces omnia capere.

His vere ita compositis et ordinatis, quae diximus esse tam in primo tabernaculo quam in secundo, hoc est in Sanctis sanctorum, in priori quidem tabernaculo, hoc est in illa parte templi in qua altare incensi erat, et ante cujus etiam fores erat altare holocaustorum, semper introibant sacerdotes sacrificiorum officia consummantes. Non est ita intelligendum quod in templo super altare incensi hostias offerrent aut ubi perficerent sacrificia victimarum, sed potius sacrificiorum officia possumus accipere incensum, ad quod offerendum semper ingrediebantur sacerdotes mane et vespere, sive consummato et perfecto sacrificio ante templum, in altari holocaustorum, semper ingrediebantur in [Col. 0880D] templum cum incenso. Potest et tertio modo intelligi, ut (sicut superius diximus) cum templo altare etiam holocaustorum comprehenderit, ac per hoc a parte totum voluerit comprehendere. Utrumque tamen pro vero accipi potest. In secundo autem semel in anno solus pontifex non sine sanguine quem offert pro sua et populi ignorantia. Secundum autem tabernaculum in quod solus pontifex cum sanguine ingrediebatur, significat interiora patriae coelestis; ille vero pontifex significat Christum, qui semel ingressus est Sancta sanctorum intra velum, completa passione sua, ut assistat nunc vultui Dei pro nobis orans, non pro suis, sed pro nostris delictis, nisi forte dicatur orare pro suis, propter [Col. 0881A] communionem quam habet cum corpore suo, quod est Ecclesia: unde dicit in passione: Deus, Deus meus, ut quid me dereliquisti? longe a salute mea verba delictorum meorum (Psal. XXI, 1). Quae sunt enim verba delictorum nisi corporis ejus quod nos sumus? Ipse enim peccatum non fecit, nec dolus inventus est in ore ejus (I Petr. II, 22), hoc significante Spiritu sancto nondum propalatam esse sanctorum viam, id est, hoc significante Spiritu sancto ad Moysen, nondum venisse Christum qui semel cum sanguine passionis suae ingrederetur coelorum secreta, quasi diceret aliis verbis: Ideo solus pontifex cum sanguine intrabat semel in Sancta sanctorum, ut discamus quia coeleste regnum inaccessibili erat adhuc mortalibus, quoadusque veniret Christus qui, expleta passione [Col. 0881B] sua, aperiret nobis januam patriae coelestis, reserato velo, id est coelo. Nondum enim erat manifestata sanctorum via ingrediendi in patriam coelestem, sive non manifesta via intelligentiae, quia ignorabant homines quid significarent illa mysteria. Nec putemus illuc nos non posse ingredi quo pontifex noster prior ingressus est, ipse namque dicit ad Patrem: Pater, volo ut ubi ego sum, et isti sint mecum (Joan. XVII, 24), et alibi, ubi sum ego, illic et minister meus erit (Joan. XII, 26). Et quia adhuc templum stabat quando Apostolus ista loquebatur, et munera legalia, quamvis sine causa ibi offerebantur, ideo subjunxit, dicens: Adhuc priore tabernaculo habente statum quae, subaudis res, parabola est, hoc est figura et similitudo temporis instantis sive praesentis. [Col. 0881C] Quod enim agebatur in templo tunc temporis, figura erat et similitudo istius veritatis, quae jam in Ecclesia completur. Sequitur, juxta quam, subaudis parabolam sive figuram, munera et hostiae offeruntur, adhuc ibi a sacerdotibus, quae, munera vel hostiae, non possunt perfectum facere servientem juxta conscientiam. Conscientia dicitur cordis scientia per quam intelligitur mens hominis; illa, inquit, munera carnalia non poterant perfectum reddere servientem in lege, juxta perfectionem mentis, quia non valebant mentem justificare dum non tollebant graviora peccata. Neminem enim ad perfectum adduxit lex. Sed in quibus ex maxima parte mundatio legis constabat, subsequenter ostendit, inquiens solummodo in cibis et potibus et variis baptismatibus [Col. 0881D] et justitiis carnis, subaudis videbatur perfectum facere servientem, usque ad tempus correctionis, id est meliorationis et emendationis, impositis istis scilicet justitiis carnis. Hae justitiae carnales in differentia ciborum et potuum, ac variorum baptismatum sive lavationum usque ad tempus Dominici adventus impositae fuerunt, sicut et reliqua quae agebantur in figura; Domino autem adveniente correctae sunt, hoc est emendatae ac in melius mutatae. Nam per munda animalia quae lex praecepit ut edantur, significantur munda opera; per immunda vero animalia, immunda opera intelliguntur, a quibus abstinendum est. Per potus vero mundos, doctrinam ecclesiasticorum virorum, per immundos vero, doctrinam [Col. 0882A] haereticorum nihilominus debemus accipere. De baptismatibus vero Judaeorum plenius in Evangelio Marci legitur, ubi vituperabant Pharisaei Dominum et discipulos ejus non lotis manibus manducare (Marc. VII, 2). Omnes enim lavationes illorum nomine baptismatum designantur. Aliquando autem manus solummodo lavant, aliquando pedes, aliquando totum corpus quando aut aliquid immundum contingunt, aut etiam si ad mortuum accedunt. Sed frustra lavant manus corpusque totum, dum contemnunt fonte Salvatoris ablui. Nam quod propheta dicit: Lavamini, mundi estote, et mundamini qui fertis vasa Domini (Isa. I, 16), illi solummodo carnaliter intelligebant, cum potius de lavatione baptismatis Christi et munditia operum dictum [Col. 0882B] sit. Ista omnia imposita erant usque ad tempus correctionis, hoc est usque ad tempus Dominici adventus. Postea vero immutata sunt a Christo in melius, quia dum carnaliter observabantur, munditiam corporis adimplebant; dum vero spiritaliter coeperunt observari, munditiam animae pariter coeperunt operari.

Christus autem assistens pontifex futurorum bonorum, per amplius et perfectius tabernaculum non manufactum, id est non hujus creationis. Pontifex Judaeorum qui semel in anno cum sanguine introibat intra velum in Sancta sanctorum oraturus pro populo Christum significabat sicut jam multis in locis declaratum est, qui cum sanguine passionis suae reserato coelo ingressus est secreta patriae coelestis, [Col. 0882C] ubi nunc assistit vultui Dei Patris, orans pro nobis. Pontifex autem futurorum bonorum duobus modis appellatur: futura enim bona quae nobis ipse administravit, fuerunt verba coelestia, passio illius, resurrectio, baptismus, remissio peccatorum, perfectaque justificatio, quae idcirco futura bona appellabantur, vel quia mysteriis praefigurata sunt, vel etiam quia praedicta sunt in divinis oraculis. Altiori autem intellectu futura bona possumus accipere gaudia patriae coelestis, quae nobis per Christum administrata sunt. Unde et pontifex appellatur, eo quod potestatem, id est viam justitiae, viamque ad patriam coelestem ascendendo nobis exhibuerit. Alia translatio habet, Christus adveniens pontifex futurorum bonorum. Nisi enim advenisset, nequaquam haec futura [Col. 0882D] bona nobis administrasset, neque assisteret vultui Dei Patris pro nobis. Notandumque quia non dixit simpliciter Apostolus illum assistere, sed per tabernaculum, usus etiam comparativo gradu, dicens: Per amplius et perfectius. Tabernaculum autem per quod assistit Deo Patri, humanitas illius est quoniam nisi homo fieret, nequaquam Deo Patri assistere posset. Tabernaculum ergo corporis Dominici amplius est tabernaculo Moysi, tabernaculo quoque Salomonis, quia illa manibus carnalium hominum facta sunt, hoc vero intra uterum virginis, sine semine virili, totius Trinitatis opere effigiatum est. Sive in hoc est amplius et majus illis tabernaculis, quia divinitas Verbi, quae tota non potest [Col. 0883A] comprehendi tabernaculo manufacto, in illo homine plenissime requiescit. Perfectius sive sanctius in hoc est illis tabernaculis, quia cum neutrum illorum sibi ministrantes sanctificare perfectosque facere posset, istud vero tabernaculum ad se accedentes et a peccatis mundare, et perfectos facere potest. Quod dixit, non manufactum, exposuit ipse, dicens: Id est non hujus creationis cujus nos sumus, quia non fuit semine virili concretum. Iste est lapis quem vidit Daniel abscisum de monte sine manibus, hoc est de populo Judaeorum, natum sine semine virili et coitu masculino.

Neque per sanguinem hircorum aut vitulorum sed per proprium sanguinem semel introivit in sancta aeterna redemptione inventa, non cum sanguine legalium [Col. 0883B] animalium, a quo perfecta justificatio non poterat dari: sed cum sanguine passionis suae introivit in patriam coelestem quo sanguine omnes sunt redempti, perfecteque justificati non temporali, sed aeterna redemptione. De hac redemptione dicitur per Zachariam patrem beati Joannis: Visitarit nos et fecit redemptionem plebis suae (Luc. I). Redemptio autem ad captivos pertinet, et nos captivi eramus, captivati a diabolo in primo parente nostro.

Si enim sanguis hircorum et taurorum, et cinis vitulae aspersus, inquinatos sanctificat ad emundationem carnis, quanto magis sanguis Christi, qui per Spiritum sanctum semetipsum obtulit immaculatum Deo, emundabit conscientium nostram ab operibus mortuis, ad serviendum Deo viventi? Si sanguis animalium [Col. 0883C] irrationabilium poterat mundare conscientiam nostram secundum carnem, et, sicut tunc temporis videbatur, sanctificabatur si quis immundus aspersus fuisset illo sanguine: multo magis sanguis Christi poterat mundare animam nostram et plenissime justificare. Sed ne quis putaret plenam justificationem et emundationem provenire aspersione illius sanguinis legalis, subintulit Apostolus carnis emundationem secundum legem per illum dari; quasi dicat: Sanctificatur quidem caro et mundatur propter legis praeceptum, sed tamen anima non expiatur. Addidit quoque differentiae causam, per quam demonstravit illum sanguinem animalium non esse immaculatum, dicens de Christo: Qui per Spiritum sanctum semetipsum obtulit immaculatum [Col. 0883D] Deo. Spiritus sanctus, qui replevit illum hominem in utero virginali, custodivit cum ut absque peccato ab hoc mundo transiret, essetque immaculatum sacrificium in odorem suavitatis Deo Patri. Emundabit conscientiam nostram, id est mentem nostram ab operibus mortuis. Opera mortua sunt peccata, quae animam occidunt. Sicut enim anima vivit virtutibus, quae opera vitae appellantur, ita moritur vitiis et peccatis, simulque trahitur ad mortem aeternae perditionis. Et bene dixit ab operibus mortuis: si quis enim in lege tangebat mortuum, polluebatur, tamen aspersione sanguinis postea mundabatur. Similiter qui imitatus fuerit opus mortuae animae, inquibatur: tamen per fidem Dominicae passionis mundatur. [Col. 0884A] Qui enim tetigerit picem, inquinabitur ab ea: tamen per fidem Dominicae passionis mundabitur, hoc est, si per poenitentiam et gratiam baptismatis quis fuerit ablutus ab operibus mortuis, si eadem iterum attigerit, contaminabitur. Sequitur: Ad serviendum Deo viventi. Hic apertissime ostenditur. quia opera mortua habentes non possent servire vivo et vero Deo, quia illi mortui sunt et falsi. Si enim qui mortuum aut aliquod immundum tangebat, non oportebat eum intrare in templum, quanto magis quis opera mortua habens, non poterit intrare in coelum.

Et ideo Novi Testamenti mediator est, ut morte intercedente, sive interveniente in redemptionem earumdem praevaricationum, quae erant sub priori testamento [Col. 0884B] repromissionem accipiant qui vocati sunt aeternae haereditatis: ubi enim testamentum est, mors necesse est intercedat, seu interveniat testatoris. Testamentum enim in mortuis confirmatum est, alioquin, id est aliter, nondum valet firmum esse testamentum, dum vivit ille qui testatus est. Leges humanas hic videtur Apostolus tangere, quae solent testamentum quod alter alteri de haereditate sua facit, infirmum facere, quousque testator ipsius testamenti morte interveniente discesserit: mortuo vero illo testatore qui testamentum fecit, omnino jam firmum manet. In hunc modum testamentum vitae aeternae quod a Christo accepimus non aliter nobis firmum manere poterat, nisi ipse morte sua illud roborasset. Tantum enim erat peccatum nostrum, ut aliter non potuissemus [Col. 0884C] redimi et salvari nisi unigenitus Dei Filius pro nobis moreretur. Et quia ad illud consequendum quod ille promiserat indigni eramus, ipse nobis morte sua mediator factus est, ut per mortem suam indebitam illam quae nobis debebatur auferret. Et quia fortassis poterant multi minus perfecti dubitare de promissionibus Domini, maxime ex eo quod mortuus est quasi infirmus, beatus Apostolus ponit exempla ex communi consuetudine legum humanarum, ostendens quia non viventibus testatoribus, sed morientibus firmantur testamenta, fortitudinemque accipiunt. Quandiu enim vivit testator, potest immutare sententiam suam, et alios atque alios haeredes adducere in haereditatem suam. Quapropter volens Apostolus firmum esse testamentum, quod [Col. 0884D] Christus nobis dimisit, dicens: Ideo, inquiens, Christus Novi Testamenti mediator est, ut morte sua interveniente in redemptionem illarum praevaricationum, quae non poterant auferri et deleri in priori testamento deletae sunt autem per ejus passionem, ut repromissionem aeternae haereditatis accipiant illi qui vocati sunt aeterna vocatione. Nam non loquitur hic de generali vocatione de qua Dominus ait: Multi sunt vocati, sed pauci electi (Matth. XX), sed illa de qua idem egregius praedicator loquens, ait de electis Dei quos praescivit, hos et praedestinavit et quos praedestinavit, hos et vocavit, et quos vocavit, illos et justificavit, et quos justificavit, illos et magnificavit. Titulum autem aeternae haereditatis ex [Col. 0885A] parte in praesenti saeculo jam possidemus nobis a Domino datum, Evangelium videlicet illius, quod observatores suos aeternaliter cum Deo facit vivere, subministrans gratiam Spiritus sancti, remissionem peccatorum, cognitionem suam et pacem quam nobis reliquit pergens ad passionem suam. Pacem, inquit, relinquo vobis (Joan. XIV). Istum quidem titulum haereditatis quasi arrham in praesenti habemus, sed perfectius nobis supplebitur, cum erit Deus omnia in omnibus, cum tradiderit Christus regnum Deo Patri, cum fuerimus perducti ad gaudia patriae coelestis, in qua futuri sunt electi sicut angeli Dei in coelo videntes Deum sicuti est: et haec erit perfecta haereditas electorum, quam Christus in morte sua confirmavit.

[Col. 0885B] Unde, hoc est, quia testamentum in mortuis confirmatur, nec primum quidem testamentum sine sanguine dedicatum est, id est confirmatum et consecratum.

Lecto enim omni mandato legis a Moyse universo populo, accipiens sanguinem vitulorum et hircorum cum aqua et lana coccinea et hyssopo, ipsum quoque librum et omnem populum aspersit dicens. Omnia ista in figura agebantur. Nam vitulus ille, qui plerumque hostia sacerdotis erat, Christum significabat, qui verus sacerdos existens, vitulum, hoc est semetipsum obtulit Deo Patri in ara crucis. Iste est vitulus quem pius pater mactavit pro reversione filii prodigi. Hircus quoque qui pro peccato offerebatur eumdem Christum significabat, qui pro peccatoribus [Col. 0885C] oblatus est, juxta quod idem apostolus alias ait: Eum qui non noverat peccatum, Deus Pater pro nobis peccatum fecit, hoc est hostiam pro peccato. Quod enim Vetus Testamentum sanguine respersum est ad confirmationem, similiter et populus, typice significabat sanguine passionis Christi Novum Testamentum confirmandum, et populum credentem mundandum: aqua autem qua populus aspergebatur, aqua est baptismatis qua fideles perfunduntur. Lana coccinea charitatem Christi qui pro nobis passus est, et de qua alibi dicitur: Sic Deus dilexit mundum, ut Filium suum unigenitum daret pro mundo. Hyssopus herba est humilis in petra nascens, per quam humilitas designatur Christi et fortitudo, qua interiora nostra purgantur. Nam hujus herbae genere, [Col. 0885D] pulmonum vitia purgari solent. Potest et per hysopum poenitentia accipi, quae fortiter peracta interiora vitia mentis purgat.

Hic sanguis testamenti quod mandavit ad vos Deus; ac si diceret: Haec est confirmatio hujus testamenti quod mandavit ad vos Deus. Iste sanguis praefigurabat illum sanguinem qui de latere Christi in cruce manavit. Hoc sanguine Christus et nos aspersit, et testamentum suum confirmavit, sicut ipse dixit: Hic est sanguis Novi Testamenti in remissionem peccatorum (Marc. XIV).

Etiam tabernaculum et omnia vasa mysterii, sanguine similiter aspersit. Tabernaculum illi intelligendi sunt, de quibus per prophetam Deus loquitur, dicens.: [Col. 0886A] Inhabitabo in illis, et inambulabo. Et de quibus Apostolus alibi dicit: Templum enim Dei sanctum est quod estis vos (I Cor. III). Vasa vero diversa, fideles sunt in Ecclesia, diversa officia habentes. Quidam etenim sunt vasa praedicationis sicut Apostolus, de quo Dominus ad Ananiam ait: Vas electionis mihi iste (Act. IX). Quidam vero diversos gradus ac varia officia habent, quae idem egregius praedicator commemorans, ait (I Cor. XII): Alii datur per Spiritum sermo sapientiae, alii sermo scientiae, alii prophetia, alii gratia sanitatum, et alii atque alii diversa dona habent quae singulis dividit Spiritus sanctus prout vult. Tabernaculum ergo et omnia vasa illius sanguine asperguntur, quia universalis Ecclesia cum omnibus sibi ministrantibus sanguine [Col. 0886B] passionis Christi mundatur. Sequitur: Et omnia pene in sanguine mudantur secundum legem, et sine sanguinis effusione non fit remissio. Quare dixit pene in sanguine mundari omnia secundum legem? Quoniam illis non erat perfecta mundatio, neque perfecta remissio: corpora enim quantum ad legem pertinent mundabantur aspersione sive effusione sanguinis animalium, leviaque peccata relaxabantur: sed in hoc quod majora crimina non tollebat, neque perfectum hominem reddebat non erat perfecta mundatio. Perfecta autem mundatio et remissio in sanguine Christi consistit, qui pro nobis effusus est in remissionem peccatorum, sine cujus sanguinis effusione nemo redimitur.

Necesse est ergo exemplaria quidem coelestium his [Col. 0886C] sacrificiis et aspersionibus mundari. Ipsa autem coelestia, melioribus hostiis mundantur quam istis. Sacrificia legalia, exemplaria, id est figuram et similitudinem vocat: ista autem quae modo in Ecclesia in veritate celebrantur, coelestia appellat, id est spiritalia, quoniam spiritualia sunt, et spiritualiter agenda; sive coelestia, eo quod illos qui in veritate ea celebrant, ad coelestia perducant. Exemplaria, inquit, coelestium mysteriorum ac rerum quae in lege agebantur in figura istorum, quae modo in Ecclesia complentur, necesse erat mundari talibus sacrificiis typicis, et aspersionibus figurativis, quia non habebantur vera ipsa aut coelestia, id est spiritalia quae in veritate modo in Ecclesia celebrantur, melioribus hostiis mundantur quam istis legalibus, sanguine videlicet [Col. 0886D] passionis Christi; nam quia quaerebantur vera sacrificia, quibus perfecte potuissent homines mundari, nec inveniebantur, necesse fuit tam diu manere illa, quousque vera advenirent.

Non enim in manufactis Sanctis Jesus introiit exemplaria verorum, sed in ipsum coelum, ut appareat nunc vultui Dei pro nobis. Non introivit, inquit, Jesus in manufactis sanctis, subaudis quae sunt exemplaria verorum. Manufacta appellat Sancta sanctorum, quae primum manibus Beseleel facta sunt in eremo, et postea similiter manibus operatorum in templo Salomonis, in quo non introiit Jesus, sed in ipsum coelum, quod non est manibus hominum factum, sed jussione et voluntate Verbi Dei extensus [Col. 0887A] Igitur illa fuerunt exemplaria et figurae verorum, quia ista vera. Sancta sanctorum praefigurabant quae Christus semel introiit. Introire autem dicimus Jesum secundum id quod homo est. Nam secundum id quod Deus est, ubique est, et omnia implet, nec in manufactis hominum introiit sed in ipsum coelum, jussione Dei creatum. Nec hanc solam differentiam ostendit, sed etiam pontificem proximum primum factorem, ut appareat, inquit, vultui Dei pro nobis, hoc est, ut seipsum exhibeat potentiae paternae nobisque illum propitium reddat. Unde Joannes dicit: Advocatum habemus apud Patrem Jesum justum, et ipse est propitiatio pro peccatis nostris (Joan. II). Neque enim ut saepe offerat semetipsum, quemadmodum pontifex intrat in Sancta sanctorum [Col. 0887B] per singulos annos in sanguine alieno; alioquin oportebat eum frequenter pati ab origine mundi. Non est Christus ad hoc ingressus in Sancta sanctorum, ut saepe semetipsum offerat quemadmodum pontifex Judaeorum ingrediebatur in Sancta sanctorum per singulos annos, neque cum sanguine alieno, sed cum suo, quoniam ipse qui sacerdos est et sacrificium, semel seipsum obtulit in ara crucis: ac vero resurgens a mortuis jam non moritur, mors illi ultra non dominabitur (Rom. VI): nec est necesse ut amplius moriatur, quoniam ad salutem omnium credentium satis sufficit una passio ejus.

Alioquin, hoc est si aliter esset, ut semel passus non prodesset omnibus, saepius oporteret eum crucifigi ab origine mundi, hoc est, quot fuerunt electi [Col. 0887C] et quot futuri sunt pro singulis mori illum oporteret, si eos redimere vellet: sed noluit nisi tantum semel mori, quia una morte illius redemptio facta est.

Nunc autem semel in consummatione, hoc est in fine saeculorum, in novissima aetate, ad destructionem peccati per hostiam suam apparuit, hoc est per corpus suum quod fecit hostiam pro peccato. Semel, inquit, in fine saeculorum ad hoc apparuit, ut per hostiam suam destrueret peccatum. Merito tunc apparuit, quando multa erant peccata, ut ostenderet divitias gratiae suae. Si enim in principio fieret, fortassis nullus crederet et hoc semel in consummatione saeculorum, per proprium sanguinem, non per alienum.

Et quemadmodum statutum est hominibus semel mori, post hoc autem judicium: sic et Christus semel oblatus [Col. 0887D] est ad multorum exhaurienda peccata; secundo sine peccato apparebit exspectantibus se in salutem. Sicut hominibus statutum et decretum est, ut non possint mori nisi semel, postea autem accipiant judicium, hoc est prout unusquisque gessit in corpore sive bonum, sive malum: sic et Christus semel oblatus est a semetipso ad multorum tollenda peccata, nec potest amplius mori, sed nec indigemus. Notandum autem ad multorum tollenda peccata illum esse oblatum, et non omnium, quia non omnes credituri sunt. Tale est quod et ipse Dominus apostolis ait: Hic est sanguis meus novi testamenti, qui pro vobis et pro multis effundetur in remissionem peccatorum (Matth. XXVI). Quod autem sequitur: secundo [Col. 0888A] sine peccato apparebit exspectantibus se in salutem, tale est ac si diceret: Primum quidem ille apparuit per hostiam suam, hoc est per corpus mortale, quod fuit hostia pro peccato, secundo autem apparebit sine hostia pro peccato, quia jam non erit hostia pro peccato, sicut prius fuit. Non enim poterit deinceps mori. Sicut enim unusquisque nostrum post mortem recipit juxta opera sua: ita Christus devicta morte, et adepto regno, secundo apparebit exspectantibus se in salutem, ut juste vindicet suos, qui juste passus est ab alienis. Melior est haec apparitio exspectantibus se in salutem, quam communis visio de qua dicitur: Vibebit eum omnis oculus, et qui eum pupugerunt (Apoc. I). Hoc est ergo secundo apparere sine peccato jam non videri in similitudinem carnis peccati, [Col. 0888B] sed nec aliorum peccata portantem in corpore suo super lignum, sicut in primo adventu fecit, nec intervenire amplius pro peccatis, sed vindictam exercere in peccantes.



CAPUT X.

Umbram enim habens lex futurorum bonorum non ipsam imaginem rerum per singulos annos eisdem ipsis hostiis quas offerunt indesinenter, nunquam potest accedentes perfectos facere. Ordo verborum est: Habens lex umbram futurorum bonorum non ipsam imaginem rerum, nunquam potest accedentes ad se perfectos facere eisdem ipsis hostiis quas offerunt indesinenter per singulos annos. Futura bona duobus modis intelligenda sunt, videlicet vel sacramenta [Col. 0888C] quae in veritate in Christo et in Ecclesia completa sunt, quae futura erant ut venirent, vel etiam gaudia patriae coelestis. Umbram autem vocat figuram et similitudinem, imaginem autem pro veritate ponit. Multifariam igitur sacramenta Christi et Ecclesiae per figuram ostendebat, donec veniret ipsa Veritas Christus, qui interiorem ejusdem figurae sensum data gratia Spiritus sancti Ecclesiae suae patefaceret, simulque moriendo in cruce, omnia illa sacramenta revelaret. Nunquam autem potuit accedentes ad se perfecte mundare eisdem ipsis hostiis quas semper offerebant ipsi sacerdotes per singulos annos. Easdem enim ipsas hostias irrationabiles offerebant omnibus annis, arietes videlicet, boves, hircos, turtures, et columbas. Sequitur: Alioquin cessassent offerri, ideo [Col. 0888D] quod nullom haberent ultra conscientiam peccati, cultores illius semel mundati; sed in ipsis commemoratio peccatorum per singulos annos fit. Alioquin, hoc est si ab omnibus essent liberati peccatis, cessassent offerri illae hostiae eo quod nullam haberent ultra conscientiam, id est memoriam et recordationem peccatorum illorum a quibus cultores illius semel mundati essent. Sed quia hoc non potuit fieri, et nunquam potuerunt majora et criminalia peccata illis sacrificiis mundari; fit per singulos annos commemoratio peccatorum in ipsis hostiis; verbi gratia: Si obtulisset quis praesenti anno hostias pro peccato adulterii, aut sacrilegii, aut parricidii, necesse erat, ut omnibus annis id ageret, quoniam non poterat perfecte [Col. 0889A] expiari ab illo piaculo. Proinde accusatio peccatorum fuit quod fiebat, non solutio; accusatio infirmitatis, non virtutis ostensio. In eo enim quod semper offerebantur, redargutio peccatorum erat: in eo autem quod semper necessaria, redargutio infirmitatis ejusdem sacrificii. Propter hoc, inquit, impetravit semper offerri propter infirmitatem, quia non poterat perfecte mundare, et ut memoria et redargutio peccatorum fieret. Quid ergo dicendum est? Nunquid et sacerdotes nostri quotidie idem non agunt dum offerunt assidue sacrificium? Offerunt quidem, sed ad recordationem facientes mortis ejus. Et quia nos quotidie peccamus, quotidie indigemus mundari. Et quia ille non potest jam mori, dedit nobis hoc sacramentum corporis et sanguinis sui, ut sicut passio [Col. 0889B] illius redemptio et ablutio fuit mundi, ita etiam ista oblatio, redemptio et mundatio sit omnibus in vestra fide offerentibus, bonamque intentionem habentibus. In hoc enim differt ab illo veteri sacrificio saepius repetito istud nostrum quod similiter repetitur, quia istud est veritas, illud figura, illud perfectum reddit hominem, illud minime, et istud non causa infirmitatis suae repetitur: quod non possit perfectam conferre salutem, sed in commemorationem passionis Christi, sicut ipse dixit: Hoc facile, inquiens, in meam commemorationem (Luc. XXIV): et una est haec hostia non multae sicut illae erant. Quomodo una est et non multae, cum et a multis et diversis in locis diversisque temporibus offeratur? Attentissime ergo animadvertendum est quia divinitas [Col. 0889C] Verbi Dei, quae una est et omnia replet, et tota ubique est, ipsa facit ut non sint plura sacrificia, sed unum sacrificium, licet a multis offeratur, ut sit unum corpus Christi cum illo quod suscepit in utero virginali, non multa corpora. Haec nunc quidem aliud magnum, aliud minus, aliud hodie, aliud cras offerimus semper: sed idipsum aequam magnitudinem habens. Proinde unum est hoc sacrificium Christi, non diversa, sicut illorum erant. Nam si aliter esset, quoniam in multis locis offertur, multi essent Christi: unus ergo Christus ubique est, et hic plenus existens, et illic plenus, unum corpus ubique habens: et sicut qui ubique offertur unum corpus est non multa corpora: ita etiam et unum sacrificium. Sequitur: Impossibile enim est sanguine taurorum [Col. 0889D] et hircorum auferri peccata. Quae ratio esse poterat ut rationabilis homo sanguine irrationabilis animalis mundaretur? Quapropter etsi leviora peccata per illa sacrificia purgabantur, corpusque mundabatur, quantum ad legem pertinet, tamen impossibile erat, criminalia et graviora peccata illis sacrificiis mundari. Unde neminem ad perfectum adduxit lex.

Ideo ingrediens mundum dicit: Hostiam et oblationem noluisti, corpus autem aptasti mihi. Holocaustomata pro peccato non tibi placuerunt, tunc dixi: Ecce venio. In capite libri scriptum est de me, ut faciam, Deus, voluntatem tuam. Anteriores hostiae ostenduntur his verbis inutiles esse ad integram perfectamque [Col. 0890A] fectamque mundationem, et forma magis fuisse, nec esse acceptabiles Deo, quoniam ab initio non placuerunt ei. Non est putandum quod omnipotens Deus nidore carnium et concrematione animalium unquam delectatus fuerit, licet legatur odoratus esse odorem suavitatis, sed fide et desiderio offerentis, unde et per Hieremiam dicit: Holocaustomata vestra non sunt mihi accepta, et victimae vestrae non placuerunt mihi (Hier. VI), et per Isaiam: Ne offeratis (inquit) ultra sacrificium mihi, incensum abominatio est mihi Qui mactat bovem, quasi qui excerebret canem (Isa. I; LXVI). Sed quaestio hinc potest oriri non modica, quare imperaverit ut offerri debuissent, si illi non placuerunt, nec voluntatis illius fuit? Quae gemina solutione potest solvi. Considerans Deus omnipotens [Col. 0890B] animos Judaeorum pronos ad idola colenda, et ritum gentium imitandum, imperavit eis multa et gravia sacrificia offerre, ne otiosi sine sacrificiis sedentes, in cultum deorum alienorum, cum vidissent alios offerre, inciderent, maluitque sibi offerri a se creata, quam idolis, daemoniorumque portentis, imposuitque illis in servitutem, non in justificationem, quia non est ejus voluntas talia offerri: tali modo et egregius praedicator, ut pote creatura Creatorem sequens suis in dictis peregit, dicens: Volo omnes homines esse sicut meipsum (I Cor. VII), id est castos et continentes; et iterum: Volo (inquit) juvenes nubere, filios procreare (I Tim. V), propter fornicationem et adulterium. Ecce duas voluntates constituit, sed tamen non sunt ejus ambae. Primum dicens: Volo omnes [Col. 0890C] homines esse in continentia sicut meipsum, voluntatem suam expressit. Secundo vero, Volo juvenes nubere; indigentiae causa taliter locutus est propter fragilitatem carnis. Similiter non erat voluntas omnipotentis Dei talia sacrificia offerri, sed propter humilitatem illorum praecipit. Unde superius dixit, quia non solum non voluit, sed nec desideravit. Potest et ita resolvi, ut quia futurum erat verum sacrificium per Christum in Ecclesia, praeceperit typica et figurativa sacrificia, praecedere. Et revera ita necesse erat ut, sicut verbis praenuntiabatur, ita etiam et mysteriis praesignaretur, quatenus a figura citius transirent ad veritatem. Sed quia illi non placuerunt illa sacrificia advenit iterum, de quo Apostolus ait: Ideo, inquit, quia impossibile erat sanguine [Col. 0890D] hircorum auferri peccata, et quia non placebant Deo talia sacrificia, ingrediens mundum non dubium est quin Christus dicat: Ingressio autem ista nihil est aliud nisi missio ejus, ac participatio ejus, videlicet humanitatis. Quando enim qui ubique praesens erat, sed tamen invisibilis, factus postea homo visibilis, mundo apparuit, quodammodo ubi erat illuc ingressus est. Et quid dicit Deo Patri: Hostiam, inquit, et oblationem noluisti, corpus autem aptasti sive perfecisti mihi: illud tibi offeram sacrificium acceptum. Holocaustomata pro peccato non tibi placuerunt, tunc dixi: Ecce venio per incarnationis mysterium, ut meo sacrificio redimam genus humanum. Holocaustum dicebatur eo quod totum cremaretur [Col. 0891A] in altari quasi totum incensum. Nam holon dicitur totum, caustum vero, incensum. Sed si holocaustomata pro peccato ei non placebant, quaeri potest quomodo mundabantur. Ad quod respondendum est: quia fide et poenitentia digna mundabantur, sicut mundatus est David a peccato adulterii atque homicidii. Perfecta autem mundatio in Christi adventu data est. In capite libri scriptum est de me: ut faciam, Deus, voluntatem tuam. De hujus libri capite diverse a doctoribus disputatur. Quidam enim intelligunt hic initium Genesis (cap. I), ubi scriptum est, quod in principio, id est in Filio fecerit Deus coelum et terram; quidam primum psalmum, quem quidam referunt ad Christum, quidam ad quemlibet electum, in quo dicitur: In lege [Col. 0891B] Domini voluntas ejus (Psal. I). Sed quia in his nihil de morte Christi praefiguratur, de qua Apostolus sermonem per totum hunc locum habet, melius videtur intelligi de Levitici libri initio dictum, qui liber cum totus de sacrificiis et hostiis contineatur, primum sacrificium de vitulo praecepit offerri, dicens: Si quis ex vobis hostiam offert Domino de pecoribus, masculum immaculatum offerat, hoc est, vitulum de bobus, sive de armento. Vitulus iste de bobus assumptus, atque in sacrificium oblatus, Christus est de genere patriarcharum ortus, ac pro salute generis humani immolatus. Dicit ergo Christus ad Patrem: Quia sacrificia irrationabilium animalium tibi non placent, eo quod perfecte hominem mundare non possunt, ecce venio in mundum per [Col. 0891C] incarnationis mysterium. In capite etenim libri Levitici scriptum est de me, ut faciam voluntatem tuam, hoc est, ut moriar pro salute generis humani. Voluntas enim Dei Patris fuit, ut Filius sua passione genus humanum redimeret. Unde ipse Filius appropinquans suae passioni dixit (Joan. XIV): Sed ut cognoscat mundus quia diligo Patrem: et sicut mandatum dedit mihi Pater, sic facio. Surgite, eamus hinc ad passionem. Superius dicens: Quia hostias, et oblationes, et holocaustomata pro peccato noluisti, nec placita sunt tibi, quae secundum legem offeruntur, tunc dixi: Ecce venio ut faciam, Deus, voluntatem tuam: aufert primum, subaudis testamentum: dum ejus oblationes respuit, ut sequens testamentum statuat, id est stare et permanere faciat.

[Col. 0891D] In qua voluntate Dei Patris quam Filius adimplevit, sanctificati sumus in baptismate per oblationem corporis Jesu Christi semel. Quod dicit, semel, tale est ac si diceret: Sanctificati sumus in baptismate per passionem, quam Christus celebravit semel.

Et omnis quidem sacerdos legis praesto est altari quotidie ministrans et easdem saepe offerens hostias, quae nunquam possunt auferre peccata, subaudis criminalia atque capitalia.

Hic autem haud dubium quin Christus unam pro peccatis offerens hostiam in sempiternum sedet in dextera Dei, de caetero exspectans donec ponantur inimici ejus scabellum pedum ejus. Ministrare sive offerre, signum est ministrationis, per quod intelligitur [Col. 0892A] humilitas Christi: at vero sedere, signum est judicantis et dominantis, et ut ei ministretur, per quod ostenditur exaltatio et gloria Filii Dei, qui humilis quidem apparuit, nunc autem exaltatus super omnem creaturam, habitat in plenitudine paternae majestatis, exspectans et considerans tempus de reliquo, quando judicet orbem terrae. Et cujus rei causa fiat subjectio exponit, dicens: Ut ponantur inimici ejus scabellum pedum ejus. Inimici ejus sunt Judaei, haeretici et falsi christiani, omnes infideles qui subjiciendi sunt potestati illius: hic enim et necessaria potest subjectio intelligi, quae pertinet ad reprobos, in nequitia permanentes, et voluntaria, quae pertinet ad electos, qui deserentes viam nequitiae, sponte se subdunt Christi per fidem. Illi sacerdotes Judaeorum, [Col. 0892B] multas quotidie offerendo hostias, non poterant auferre peccata: Christus autem semel semetipsum offerens, abstulit peccata mundi, et sedet nunc in gloria Dei Patris.

Una enim oblatione consummavit in sempiternum sanctificatos, id est semel se offerens perfectos fecit sanctificatos in sempiternum.

Contestatur autem nos et Spiritus sanctus. Postquam enim dixit: Hoc autem testamentum quod testabor ad illos post dies illos, dicit Dominus, dabo leges meas in cordibus eorum, et in mentibus eorum superscribam eas, et peccatorum et iniquitatum eorum jam non recordabor amplius. Contestatur, inquit, nos, et Spiritus sanctus, id est testimonio suo verba nostra confirmat, non solum per Psalmistam, sed etiam [Col. 0892C] per prophetam, quia illae hostiae jam non sunt offerendae. In sequentibus verbis defectus sententiae est satis necessarius, quapropter dicatur ita: Postquam enim dixit omnipotens Deus per prophetam Jeremiam: Hoc autem testamentum quod testabor ad illos post dies illos, dicit Dominus: dabo leges meas in cordibus eorum et in mentibus eorum superscribam eas, statim subintulit: Et peccatorum eorum non memorabor amplius, ostendens jam non fore deinceps necessarias hostias figurativas, quod etiam Apostolus manifestat, dum subdit: Ubi autem horum peccatorum remissio jam non est necessaria oblatio pro peccato. Nam postquam hoc testamentum adimpletum est quod Deus per prophetam promittebat, statim illae hostiae finem acceperunt, quia [Col. 0892D] veniente veritate umbra discessit. Notandum autem, quia ubi recordatio peccatorum non est, quae in baptismate per fidem Dominicae passionis dimittuntur, jam non est necessaria oblatio legis pro peccato.

Habentes itaque, fratres, fiduciam in introitu sanctorum, in sanguine Christi, quam initiavit nobis viam novam, et viventem per velamen, id est, carnem suam, et sacerdotem magnum super domum Dei. Hactenus ostendit pontificis et hostiarum, tabernaculi quoque et testamenti et repromissionis distantiam, multamque differentiam: nunc invitando hortatur accedere ad ea quae per Christum in veritate nobis advenerunt, dans auctoritatem de magno pontifice, [Col. 0893A] dicens: Propterea (inquit) plus habemus fiduciam per sanguinem Christi mundari, quam illi qui carnaliter hostias offerebant, quia hostia nostra vera et rationabilis est. In tantum enim majorem fiduciam habemus in ingressu coelorum per sanguinem Christi, in quantum magis cohaeredes effecti sumus. Nullus autem ad dona Spiritus sancti pervenire valebit nisi per fidem sive fiduciam, id est per viam novam et viventem quam initiavit nobis Christus, hoc est initium utendi dedit: viam vero novam dicit fidem novam, quae per Christum data est, sive exemplum humilitatis, per quod ipse perrexit, humilians semetipsum usque ad mortem. Possumus, et novam viam accipere aditum patriae coelestis nobis per Christum reseratum, qui idcirco nova via appellatur, [Col. 0893B] quoniam nulli antea gressibilis fuit. Dicendo autem novam, conatur ostendere cuncta majora nova nos habere. Siquidem nunc aperta est nobis via fidei, per quam plenissimam justificationem accipimus, et apertae sunt nobis portae coeli, quod nemini antea concedebatur. Viventem quoque appellavit eam, hoc est semper manentem seu semper patentem, quoniam et fides recta aeternaliter manebit et porta coeli semper patebit. Initiavit autem hanc viam nobis Christus, id est dedicavit et confirmavit seu initium utendi dedit, per velamen, id est per carnem suam idemque primo secavit illam viam ascendendo ad patriam coelestem, et ipsa prima initium nobis dedit utendi. Caro autem Dominica non incongrue velaminis nomine designatur, quia [Col. 0893C] sicut velum celabat arcam et ea quae intra illud erant, ita intra illam divinitatis Verbi Dei latebat, et sicut per velamen perveniebatur ad interiora ita per humanitatem pervenitur ad divinitatis cognitionem. Sacerdos autem magnus super domum Dei, Christus intelligitur, qui est a Deo Patre constitutus super Ecclesiam, juxta quod ipse dicit: Ego autem constitutus sum rex ab eo super Sion montem sanctum ejus (Psal. II). Sequitur: Accedamus cum vero corde in plenitudine fidei, aspersi corda a conscientia mala, et abluti corpus aqua munda. Ex superioribus ista pendent, ubi dixit Apostolus: Habentes itaque, fratres, fiduciam in ingressu sanctorum per sanguinem Christi, accedamus ad eum cum vero corde. Quid esset in vero corde accedere ad Christum exposuit, [Col. 0893D] subjungens, in plenitudine fidei, ut credamus resurrectionem generalem futuram; quasi diceret: Jam quia fiduciam habemus ingredi in patriam coelestem, non debemus haesitare quod quorumdam sit resurrectio, quorumdam vero non, sed vera fidei debemus credere omnes homines resurrecturos quosdam ad gloriam, quosdam autem ad poenam. Nam si quis de hoc haesitat, non habet veram plenamque fidem. Potest et aliter intelligi: Plena fides est quae concipitur corde, confitetur ore et operibus bonis exornatur. Hac fide accedendum est ad Deum, quicunque vult introitum patriae coelestis sibi reserari. Necesse est etiam ut sint aspersi corda a conscientia mala, id est mundati per corda sive mundata [Col. 0894A] corda habentes a peccatis et voluntate mala, simulque ostendit quia non fide sola, sed etiam vita cum virtutibus quaeritur, quoniam fides sine operibus mortua est (Jac. II). Judaei corpora mundabant, nos conscientiam. Et abluti, inquit, corpus, id est ablutum corpus habentes aqua munda, hoc est aqua baptismatis. Idcirco autem dicit corpus aqua baptismatis abluendum, quia dum corpus abluitur, aqua Spiritu sancto sanctificatur anima.

Teneamus spei nostrae confessionem indeclinabilem. Fidelis enim est qui repromisit. Confessionem spei indeclinabiliter tenemus, si non desperamus de patria coelesti, et de omnibus quae nobis promisit Dominus, vel si firmiter ea observamus quae professi sumus in baptismate. Sicut enim fidelis et verus remunerator [Col. 0894B] est Christus in promissionibus suis, ita fideles nos esse vult in promissis nostris quae vovimus tempore baptismatis, diabolo videlicet contradicere Christoque servire.

Consideremus invicem in provocationem charitatis et bonorum operum, hoc est consideremus diligenter inter nos, et quemcunque viderimus majorem charitatem habere, et operibus melioribus intentum, provocemur illius exemplo, quatenus eum summopere imitemur, et in eum intendamus, et diligamus: ex dilectione quippe bona opera procedunt. Quapropter magnum bonum est dilectio, nullumque bonum, quod non per charitatem fiat: quia plenitudo legis est charitas.

Non deserentes collectionem nostram, id est congregationem [Col. 0894C] fidelium, sicut est consuetudinis quibusdam, sed consolantes, subaudis vos invicem. In hoc loco non solum admonuit, sed etiam culpavit et terruit unitatem charitatis scindentes. Erant enim multi qui conturbabant congregationem fidelium, quasi non possent inter illos habitare causa suae sanctitatis, et deserebant collectionem illorum habitantes soli, ut Deo liberius viderentur vacare. Isti tales typo superbiae distenti despiciebant reliquos et disrumpebant charitatem. Quod Apostolus utrumque et admonet et terret, hortans non deserere societatem fidelium, sed potius consolari simpliciores, et suo exemplo confortare. Si enim tantum valet societas fidelium, ut ubi duo vel tres congregati sunt in nomine Salvatoris, ipse sit in medio eorum: multo [Col. 0894D] magis ubi plures sunt fidelium Christus eis semper praesens aderit. Sequitur: Et tanto magis, semper subaudis sectamini charitatem, vosque invicem consolamini, quanto videritis appropinquare diem judicii, in quo singulorum merita examinabuntur, vel etiam extremum diem vitae nostrae. Dicit enim alio in loco: Nihil solliciti sitis, Dominus prope est (Philip. IV).

Voluntarie enim peccantibus nobis post acceptam notitiam veritatis, id est post notitiam verae fidei, gratiaeque baptismatis, jam non relinquitur pro peccatis hostia. Sponte peccantibus nobis et deliberate postquam accepimus agnitionem verae fidei, et postquam mundati sumus in baptismate, non reservatur nobis ultra [Col. 0895A] hostia pro peccato, quae pro nobis offerantur, sicut in veteri lege donatum est, hostias saepius offerre pro peccatis. Neque enim Christus qui est hostia nostra, iterum immolandus est pro peccatis nostris: hoc enim semel factum, et secundo opus non est, sed magis opus est post acceptam gratiam permanere in fide recta, et munditia bonorum operum. Mundatus es in baptismate, liberatus es a criminibus omnibusque peccatis, factusque es Filius Dei. Si ad primum vomitum reversus fueris, gravissimum te exspectat judicium, sicut sequentia manifestant, nisi per dignam poenitentiam revocatus fueris. His autem verbis non poenitentiam excludit, neque propitiationem quae sit per poenitentiae medicamentum, sed secundum lavacrum baptismi excludit. Non [Col. 0895B] enim ita est inimicus salutis nostrae, ut diceret, non est ultra poenitentia, neque peccatorum remissio, sed hostia, inquit, ultra non est, hoc est, crux ultra non est secunda ut iterum Christus crucifigatur, iterumque nos baptizemur. Nam sicut Christus semel mortuus est, et jam non moritur, ita nos semel baptizati in fide mortis ejus et sepulturae, sicut Apostolus alias dicit, consepulti cum illo per baptismum in mortem jam non possumus rebaptizari.

Terribilis autem quaedam exspectatio judicii et ignis aemulatio quae consumptura est adversarios. Aemulatio aliquando pro imitatione ponitur, aliquando pro invidentia: hic autem pro consumptione et vindicta accipitur. Terret ergo Apostolus omnes. ut metuant post baptismi lavacrum ad vitia relabi, quia non [Col. 0895C] possunt rebaptizari. Terret etiam ut si peccaverint, poenitentiam statim studeant agere dignam, quoniam quicunque poenitentiae medicamentum neglexerit, vindicta et consumptio ignis aeterni devorabit eum. Quapropter unusquisque ad poenitentiae dum tempus habet medicamentum confugiat, ne igni tradatur aeterno.

Irritam quis faciens legem Moysi, sine ulla miseratione duobus vel tribus testibus, subaudis convictus, moritur.

Quanto magis putatis deteriora mereri supplicia, qui Filium Dei conculcaverit et sanguinem testamenti pollutum duxerit in quo sanctificatus est, et spiritui gratiae contumeliam fecerit? Lex Moysi dicitur, vel quia per Moysen populo data, vel quia Moysi data [Col. 0895D] est a Domino, sicut et nos soliti sumus dicere in oratione Dominica ad Deum: Panem nostrum quotidianum da nobis hodie (Luc. XI), non quod noster ante fuerit, sed cum ab illo datur, noster efficitur. Incutit autem Apostolus terrorem Christianis, sumens comparationem a lege Moysi, quam si quis transgressus fuisset, irritam eam et inanem faciens, duobus vel tribus testibus convictus, sine ulla miseratione et venia a judicibus dijudicatus, confestim occidebatur. Dicit ergo: Si ille, inquiens, qui legem, quae per servum data est, transgressus fuerat, sine ulla miseratione occidebatur, quanto magis majora supplicia sustinebit, qui Filium Dei conculcaverit? Utique quanto major est Christus Moyse, et gratia Evangelii [Col. 0896A] per Filium data quam lex per servum administrata, tanto majora merebitur supplicia, qui Christum conculcaverit. Sed quomodo possumus illum conculcare qui in dextera Dei Patris sedet, elevatus super omnes coelos? Dum enim praecepta illius pro nihilo ducimus, dedignantes ea implere, tunc utique eum conculcamus. Sicut enim ea quae conculcamus pro nihilo ducimus, et nullius honoris, sic et qui libere peccant, absque timore et absque poenitentia, Christum conculcant, sive contemnunt, atque despiciunt, eumque judicem futurum minime formidant. Vel certe Christum conculcat, quicunque corpus illius indigne percipit. Sive (ut tertio modo dicamus) Christum conculcat, qui male vivendo de tabernaculo cordis sui eum expellit, qui dixit: Inhabitabo in illis et [Col. 0896B] in ambulabo (Levit. XXVI). Sanguinem quoque testamenti pollutum ducit, sive, ut in Gregorio habetur, communem sive immundum, qui sanguinem passionis Christi pro nihilo ducit, quo Testamentum Novum confirmatum est, quo ipse etiam sanctificatus est tempore baptismatis. Alio enim modo nihilominus sanguinem testamenti pollutum ducere, est mysterium sanguinis Christi indigne percipere, nullamque differentiam inter illum et reliquos potus facere, cum in illo sanctificatus sit tempore baptismatis, et possit etiam quotidie sanctificari, si digne perceperit eum. De talibus dicit Apostolus: Qui manducat et bibit indigne, judicium sibi manducat et bibit, non dijudicans corpus et sanguinem Domini (I Cor. XI), sive discernens a reliquis cibis et potibus, spiritui quoque [Col. 0896C] gratiae, id est, Spiritui sancto contumeliam facit, qui de tabernaculo cordis sui male vivendo, illum ejicit, vel qui non credit quod per illum in Ecclesia fit remissio peccatorum, vel certe qui blasphemat illum opera ejus denegando, et diabolo tribuendo. Unde Dominus dicit: Qui blasphemaverit in Spiritum, non remittetur ei neque in hoc saeculo, neque in futuro (Matth. XII). Qui idcirco spiritus gratiae vocatur vel quia per illum nobis gratis dimittuntur peccata, vel certe quia illo distribuente dividuntur gratiae donorum spiritualium fidelibus, quas Apostolus commemorat, dicens: Et alii quidem per Spiritum datur sermo sapientiae, alii sermo scientiae (I Cor. XII), et caetera, usque dum concludit, dicens: Haec autem omnia operatur unus atque idem Spiritus, [Col. 0896D] dividens singulis prout vult. (Ibid.).

Scimus enim qui dixit: Mihi vindictam et ego retribuam. Loquitur omnipotens Deus per Prophetam: Mihi injuriam et contumeliam facientibus vindictam reddam et retribuam eis juxta quod merentur (Deut. XXXII; Rom. XII). Et iterum: Quia judicabit Dominus populum suum. De inimicis suis hoc dictum est: Ego retribuam eis, qui male faciunt, non de his qui male patiuntur, de his videlicet qui negligenter vivunt, et per poenitentiam se purgare nolunt; sed cum male faciunt, secure ad mensam Dominicam accedunt. Populum autem quem Dominus judicare dicitur, dupliciter possumus intelligere, et ad electum scilicet populum referre et ad reprobum. Judicabit enim Dominus [Col. 0897A] populum suum, hoc est, separabit plebem suam et discernet bonos a malis, fideles ab infidelibus. Quod si ad reprobos relatum fuerit, judicare pro damnare accipiendum erit; populus autem Domini appellatur non per gratiam, sed per creationem.

Horrendum est incidere in manus Dei viventis. Incidit in manus Domini, qui judicium hominis contremiscit et judicium Dei parvi pendit. Incidit quoque in manus Domini, id est in potestatem et judicium omnipotentis Dei, quisquis post peccatum contemnit poenitentiam agere. Quicunque ergo peccator est, si non poenituerit de peccatis suis, incidet in horrendum et valde extimendum judicium omnipotentis Dei, qui reddet unicuique secundum opera sua.

[Col. 0897B] Rememoramini autem pristinos dies in quibus illuminati magnum certamen sustinuistis passionum. Optimi medicorum cum vulnus secuerint, et per incisionem augmentum doloris fecerint, solatium et remedium illi loco adhibent, ubi dolor inest, et perturbatam refovent animam. Postquam autem recreaverint illum, alteram jam non adjiciunt sectionem, quin etiam illa quae secta sunt, medicaminibus mitioribus et valentibus mitigare student, sic et Apostolus isto in loco more illorum egit. Postquam enim concussit animos eorum, et compunxit mentione gehennae, affirmans omnino disperituros qui gratiae Dei faciunt injuriam aliquomodo, et hoc ex lege Moysi, aliisque testimoniis edocens, et dicens metuendum esse incidere in manus Dei viventis, protinus [Col. 0897C] ne multo timore in desperationem ruerent, consolatur eos per laudum blandimenta et exhortationes, reducens eis ad memoriam praeterita illorum bona opera. Rememoramini, inquit, pristinos dies in quibus illuminati per fidem, et confirmati per gratiam divinam, magnum certamen sustinuistis, ac si diceret: Quando introducti estis in fidem, quando in initio fidei eratis, tantam fortitudinem demonstrastis, ut magnum certamen passionum sustineretis pro Christi nomine a contribulibus vestris; Judaei enim credentes quidam exspoliati sunt ab aliis non credentibus, quidam vero non: illi vero qui non fuerant exspoliati subministrabant aliis de facultatibus suis. Quapropter cum hoc agnovissent infideles, multa mala intulerunt utrisque. Unde non dixit Apostolus [Col. 0897D] simpliciter certamen sustinuisse eos, sed addidit magnum, nec dixit tentationes, sed passiones.

Et in altero quidem, facto vel opere, opprobriis et tribulationibus, spectaculum facti estis: in altero autem socii taliter conversantium effecti. Ex parte, inquit, opprobriis, id est contumeliis et irrisionibus seu tribulationibus spectaculum facti estis, hoc est, publice in conspectu multorum irrisi; et ex parte altera effecti estis socii in compassione taliter conversantium, apostolorum videlicet et eorum qui sunt exspoliati propriis facultatibus et verberibus afflicti, atque in carcerem retrusi. Duobus modis ostendit eos bene laborasse, scilicet vel quia publice contumeliis [Col. 0898A] et tribulationibus sunt diversis afflicti, quod genus humanum gravius sustinet in conspectu plurimorum aliquid inhonestum, aut verbis aut factis: sive etiam quia positis in carceribus compatiebantur, victumque ac vestimentum prout poterant subministrabant. Unde facti erant eorum socii quoniam mercedem et retributionem quam praecipiet praedicator veritatis pro Christi nomine positus in carcere aliisque tormentis afflictus, eamdem recepturus est ille, qui ei subsidium praebet ne deficiat in tribulationibus, sicut ipsa Veritas promisit, dicens: Qui recipit prophetam in nomine prophetae mercedem prophetae accipiet (Matth. X). Notandumque quia non dixit simpliciter tribulationibus afflictos, sed etiam augmentum fecit, dicens: Spectaculum facti estis. [Col. 0898B] Cum enim quis secrete exprobratur, constritatur quidem, sed multo amplius si publice, et in conspectu multorum. Genus enim humanum sicut valde delectatur laude publica, facile captivatur opprobriis aperte sibi illatis. Quod illi ea exhibuerunt quae enumeravimus apertius jam ostendit, dum sequitur.

Nam et vinctis compassi estis, et rapinam bonorum vestrorum cum gaudio suscepistis. Mirabiliter laudat eos in fide, quoniam si fidem non haberent meliora se recepturos pro hac substantia subtracta, non cum gaudio suscepissent rapinam ejus. Quandiu enim promissum est eis, compassi sunt aliis exspoliatis, atque aliis in carcere positis: exspoliati vero cum gaudio susceperunt rapinam et damnum sibi illatum, credentes se meliora recepturos. Unde subdit: [Col. 0898C] Cognoscentes vos habere meliorem et manentem substantiam; quasi diceret: Videntes divitias spiritales vobis pro his temporalibus profuturas, sustinuistis cum gaudio rapinam bonorum temporalium. Hoc autem totum factum fuit apostolicum opus, et dignum fortibus animabus, ut flagellis gauderent, sicut in Actibus apostolorum dicitur: Euntes autem a conspectu consilii ibant gaudentes, quoniam digni habiti sunt contumeliam pati pro nomine Jesu (Act. V). Et ut demonstraret istam temporalem substantiam non esse semper mansuram, ideo dixit illos meliorem habere substantiam et manentem, prout diceret formam substantialem atque perpetuam quae perire non possit, sicut ista terrena perit.

Nolite itaque amittere confidentiam vestram quae [Col. 0898D] magnam habet remunerationem, id est nolite deficere in tribulationibus, quia magna est remuneratio. Apparet autem quia magnam confidentiam habebant ad Deum, quam ne amitterent instantissime eos hortatur. Facilius enim integra conservatur, quam amissa recuperatur. Quapropter quod tenetur et formidinem habet, necesse est ut fortitudinem habeat. Nihil, inquit, vobis necessarium est, nisi ut stetis firmiter in fide vestra, et permancatis in fortitudine vestra quae magnam habet remunerationem apud Deum.

Patientia enim vobis necessaria est, ut voluntatem Dei facientes reportetis promissionem. O quam magna remunerationis et consolationis fiducia, veluti si quis ad athletam ac certatorem hoc diceret, qui cunctos [Col. 0899A] superasset, nullumque relictum haberet qui sibi decertare posset. Verbi gratia, dum ille diceret: Jam quia omnes superavi nullusque superest qui mecum certet, da mihi coronam, poterat illi quilibet dicere: Sustine parumper usque dum veniat arbiter, aut etiam rex qui tibi bravium reddat pro victoria tua. Quod si ille athleta impatienter ferret, non tolerans sitim atque aestuationes, dicens: Aut date quod merui, aut recedam, diceretur illi: Patienter sustine hanc morulam, in proximo est ut veniat imperator, qui tibi reddet praemium. Isto modo et Apostolus hortatur eos ne deficerent in laboribus, sed patienter exspectarent Domini adventum. Patientia, inquit, vobis necessaria est, hoc est, unum opus habetis, videlicet ut perseveretis in agone, donec recipiatis [Col. 0899B] coronam dignam labore vestro, non enim qui coepit coronabitur, sed qui perseveraverit in certamine usque in finem, hic salvus erit. In patientia, inquit Dominus, possidebitis animas vestras. Reportetis, inquit, promissionem, id est accipiatis gloriam sempiternae beatitudinis.

Adhuc enim modicum aliquantulum, qui venturus est veniet, et non tardabit. Qui venturus est veniet, et non tardabit, haud dubium quin Christum significet. Consolatur eos tanquam parum sit temporis usque dum veniet. Non modica enim consolatio est laboris, cito sperare judicem et remuneratorem, constantiam certaminis remuneratorum.

Justus autem meus ex fide vivit. Quod si subtraxerit se, non placebit animae meae. Hoc propheticum [Col. 0899C] testimonium intulit Apostolus ad exhortationem fidei in acquisitionem animae. Sicut vita corporis anima, ita vita animae fides est, quae videlicet concipitur corde, confitetur ore, exornatur opere, quoniam fides sine operibus mortua est. A qua fide si quis subtraxerit se, non placebit voluntati Dei. Non est enim putandum quod Deus Pater aut Spiritus sanctus, aut Filius in natura divinitatis habeat animam, sed more humano loquens divina Scriptura, nobis consulendo voluntatem illius animae vocabulo exprimit. Considerandum autem, quia sicut displicebit qui haesitaverit, ita placebit Deo qui crediderit, vivens in fide sua recta. Laborastis, inquit, in certamine, exspectate beatam spem. Nolite dubitare quaerere quae speratis: quia justus ex fide vivit.

[Col. 0899D] Nos autem non sumus subtractionis filii in perditionem, sed fidei in acquisitionem animae. Non sumus, inquit, ego et vos filii illorum paganorum atque gentilium, qui se subtrahunt a vita fidei et luce sempiterna ad perditionem animarum suarum, sed sumus filii patriarcharum, qui in fide probati sunt, et in fide perfecti fuerunt ut acquirerent sibi suas animas ad salutem et insuper aliorum suo exemplo.



CAPUT XI.

Est autem fides sperandarum substantia rerum, argumentum non apparentium. Ordo verborum: Est autem fides substantia sperandarum rerum, argumentum videlicet rerum non apparentium. Fides est ea [Col. 0900A] credere quae non videntur et dum ea credimus in veritate aut fuisse, aut esse, aut futura esse, quae non videmus, ipsa fides facit ea subsistere in corde nostro, quasi ante oculos corporis. In rebus autem quae videntur neque credulitas dici potest, neque incredulitas, sed potius agnitio dicenda est. At vero fides est, ita animum firmum esse de his quae non videntur, sicut de his quae jam videntur, et dum hoc fit, fides facit ea subsistere in nobis credenda. Verbi gratia, ut ex multis saltem paucis utamur exemplis: resurrectio generalis necdum facta est: et cum necdum sit in substantia, spes facit eam subsistere in anima nostra, quasi prae oculis eam habeamus. Hoc est quod dixit, fidem esse substantiam illarum rerum quae sperantur necdumque videntur. Et si argumentum [Col. 0900B] est eadem fide rerum quae necdum apparent, quid est quod eam jam volunt videre? Arguere dicebant antiqui ostendere: a quo venit argumentum, quasi ostensio et praemonstratio futurarum rerum, et illarum rerum quae non videntur. Est autem proprie argumentum, ratio quae rei dubiae facit fidem. Profecto ergo liquet, quia fides illarum rerum argumentum est, quae apparere non possunt. Quae enim apparent, jam fidem non habent, sicut superius diximus, sed agnitionem. Dum ergo vidit Thomas (Joan. XX), dum palpavit, cur ei dicitur: Quia vidisti me, credidisti? Sed aliud vidit, aliud credidit. A mortali enim homine Divinitas videri non potuit. Hominem quippe vidit, et Deum confessus est, dicens: Dominus meus et Deus meus. Videndo ergo credidit quia [Col. 0900C] considerando verum hominem, Deum quem videre non poterat exclamavit.

In hac enim fide testimonium justitiae consecuti sunt senes. Senes hic debemus intelligere patres Veteris Testamenti, patriarchas videlicet, prophetas, aliosque justos qui in fide quam crediderunt Deo ejusque promissionibus, testimonium laudis atque justitiae promeruerunt. Unde Abraham qui credidit Deo, reputatum est ad justitiam, et amicus Dei appellatus est. Haec autem fides ita est accipienda, ut credat in corde, confiteatur ore, exornetur operibus. Ille enim veraciter credit, qui exercet operando quod credit. Quod contra de his qui fidem nomine tenus retinent, Paulus dicit: Confitentur se nosse Deum, factis autem negant.

[Col. 0900D] Fide intelligimus aptata esse saecula verbo Dei, ut ex invisibilibus visibilia fierent. Quia enim quidam Hebraeorum adhuc debiles erant et a fide quidem initium sumpserant, ex passionibus autem tribulationum pusillanimes efficiebantur, minusve patienter mala sibi irrogata ferebant, hortatur eos Apostolus primo ex seipso, dicens: Rememoramini pristinos dies, deinde ex Scriptura divina dicente, quia justus ex fide vivit, deinde autem ex rationibus, ostendens fidem esse substantiam rerum non apparentium. Nunc vero ex progenitoribus incipit loqui, mirabiliter eos in exemplum ponens, quia sicut illi omnes per fidem salvati sunt, ita et nos omnes per fidem salvamur. Cum enim invenerit anima in eisdem passionibus [Col. 0901A] socium, requiescit ac respirat. Hoc in fide, hoc in tribulatione qualicunque solet accidere. Valde enim est fragile genus humanum nimiumque haesitans in cogitatione; quapropter necessaria est consolatio ex praecedentium fide et patientia. Apostolus ergo ex patribus eos quidem hortatur, sed primo ex communi initio, dicens: Manifestum est, quia non ex stantibus quae sunt Deus haec fecit, sed ex invisibilibus visibilia, ex non existentibus existentia. Ratiocinando hoc invenire non possumus quomodo fecerit ex nihilo omnia, vel ex invisibilibus visibilia, quia non eramus quando facta sunt. Unde ergo certum habetur? Utique manifestum est, quod fidei res est ista credere. Fide quippe credimus aptata esse, id est, perfecta seu facta, saecula, quia non ex visibilibus, [Col. 0901B] sed ex invisibilibus facta sunt quae videntur. Invisibilia autem hic possumus intelligere informem materiam de qua dicitur in exordio Genesis: In principio fecit Deus coelum et terram. In coeli autem nomine non est intelligendum istud coelum corporale, quod appellatur firmamentum, sed angelica natura, coelique spiritales: per terram vero intelligitur informis materies, de qua facta sunt postmodum omnia corporalia, quae tunc quodammodo invisibilia erant, quando tenebrae erant super faciem abyssi. Ex invisibili autem materia facta sunt visibilia, quando per species et formas divisa et discreta sunt omnia. Potest et alio modo intelligi, quod dicit ex invisibilibus visibilia fieri. Invisibiliter mundus antequam formaretur in Dei sapientia erat, qui tamen per expletionem [Col. 0901C] operis visibilis factus est humanis obtutibus. Quod autem dicit, saecula perfecta esse Verbo Dei, per saecula debemus intelligere omnia quae facta sunt in tempore, sive saecula Verbi Dei Patris, juxta quod Joannes dicit: Omnia per ipsum facta sunt (Joan. I): saecula autem, ut Ovidius Naso dicit, dicuntur a sequendo, eo quod sese sequantur, atque in se revolvantur, teste Varrone: saecula autem ex eo dici possunt, ex quo varietas coepit esse temporis.

Fide plurimam hostiam Abel quam Cain obtulit Deo, per quam testimonium consecutus est esse justus, testimonium perhibente muneribus ejus Deo, et per illam defunctus adhuc loquitur. Primum ponit eum qui mala passus est, et hoc a fratre, proprium illorum [Col. 0901D] ponens exemplum. Etenim eadem passi illi fuerant a contribulibus suis. Quapropter hortatur eos, ut sicut ille injuste occisus est a fratre, et non recusavit persecutionem, ita et illi non recusarent si injuste paterentur a contribulibus fratribusque suis. Plurimum quippe, id est majorem hostiam Abel obtulit Deo quam Cain, non quod illa hostia in rebus carnalibus major exstitisset, sed quidquid melius habuit Abel per fidem Deo benevolo animo protulit, et exinde ei sua multiplicata fuerunt, et intelligimus ipsum per hoc placuisse Deo. Fide namque hoc fecit, quia credidit haec quae bona voluntate offerebat, Deo placere et se remunerandum credebat ab eo. Testimonium quoque Deo perhibente muneribus ejus, [Col. 0902A] sive quod ignis descendit de coelo, ut in Theodotione legitur, quia inflammavit Dominus super Abel et super munera ejus, seu per illam sententiam qua a Domino in Evangelio est laudatus comprobatusque est esse justus. Sic enim dixit Dominus in Evangelio (Luc. XI): Amen dico vobis, requiretur omnis sanguis justorum qui effusus est super terram a sanguine Abel justi usque ad sanguinem Zachariae filii Barachiae. Per illam etiam hostiam adhuc loquitur jam defunctus, ut dicitur: Sanguis Abel clamat ad me de terra (Gen. IV), sive adhuc loquitur, hoc est, licet interemerit eum corpore, tamen ejus gloriam non potuit interimere cum eo. Dum enim gloria illius in toto mundo praedicatur, dum ejus laus in ore omnium versatur, dum eum omnes admirantur, quotidie adhuc [Col. 0902B] licet defunctus loquitur: qui enim alios suo exemplo admonet ut justi sint, aliquo modo loquitur.

Fide Henoch translatus est ne videret mortem, et non inveniebatur, quia transtulit illum Deus. Henoch per fidem placuit Deo, quae fuit bonis operibus exornata, credens se omnino per illam placere Deo. Quapropter translatus est in paradisum terrenum, unde quondam ejectus fuerat Adam: videlicet ne experiretur mortem temporalem, donec tempus a Deo constitutum percurrat. Quo habitu vero vel quo statu modo existat in paradiso, non est nostrum inquirere. Hoc tamen credendum est, quia sine aliqua molestia, et sine aliquo dolore aut labore quiescit in illo paradiso: et sicut ille vivit sine aliqua impugnatione carnis, sine aliqua molestia, ita nisi homo primum peccasset, [Col. 0902C] completo omnium numero electorum, a paradiso terreno transferretur ad paradisum coelestem. Ut autem transferretur, causa fuit quod placuit Deo: sed ut placeret Deo, causa fuit ejus fides. Nisi enim crederet quod redditurus esset ei Deus mercedem, quomodo placeret ei? Ante translationem enim testimonium habuit placuisse Deo, dicente Scriptura quia ambulavit Henoch cum Deo, obtemperans voluntati ejus.

Sine fide enim impossibile est placere Deo. Credebat Henoch, quia si quis crediderit esse Deum, et ad eum accesserit, retributionem haberet. Quia ergo fides fundamentum est omnium bonorum, ideo sine fide nemo potest Deo placere, credere enim oportet accedentem ad Deum quia est, et iniquirentibus [Col. 0902D] se remunerator sit. Quicunque ad Deum accedit credendo, credere oportet illum quia Deus est, hoc est, semper habet esse, juxta quod ipse dixit ad Moysen (Exod. III): Ego sum qui sum. Et: Qui est misit me ad vos. Credere etiam debet, quia inquirentibus se per bona opera, juxta quod Psalmista dicit, Quaerite Dominum, et confirmamini (Psal. CIV), aeternus et verus remunerator sit.

Fide et Noe, responso accepto de his quae adhuc non videbantur, hoc est, de imbribus, metuens aptavit arcam in salutem domus suae, per quam, subaudis fidem, damnavit mundum, comparatione scilicet melioris fidei et facti; et justitiae quae per fidem est, haeres est institutus. Fide credidit Deo quod inducturus [Col. 0903A] esset aquas super terram, dicente sibi illo (Gen. VI): Finis universae carnis venit coram me, et inducam aquam super eos: fac tibi arcam de lignis levigatis et caetera quae sequuntur: et ideo salvatus est cum omni domo sua, hoc est, familia sua. Perfectum autem operis aut rationis experimentum, nihil in hac causa profecit. Nubebant, inquit, alii, ut ait Dominus in Evangelio, et aer serenus erat, signa quoque millia apparebant diluvii: verumtamen ille timuit, atque per fidem de his quae necdum videbantur metuens, construxit arcam in salutem familiae suae, per quam fidem damnavit mundum comparatione fidei suae, quam mundus habere noluit. Ostendit enim eos dignos hoc supplicio, qui neque per centum annorum spatia illius arcae constructione [Col. 0903B] corrigi voluerunt. Per fidem quoque non per legem haeres justitiae est institutus, dum ipse solus fidem patrum tenuit, quam ab illo caeteri didicerunt. Haeres autem regni coelorum vel haeres mundi dicitur, quia de semine suo fuit reparatio mundi, et ex hoc apparuit justus, quia credidit Deo.

Fide qui vocatur nunc Abraham obedivit in locum exire, quem accepturus erat in haereditatem, et exivit nesciens quo iret, quasi diceret, et ipse Abraham per fidem placuit Deo: statim enim ut ei dixit Deus: Exi de terra tua, et vade in terram quam monstravero tibi, daboque illam tibi et semini tuo (Gen. XII), credidit Deo, et exivit in locum in quem ei praeceperat, nesciens quo abiret. Ignotus enim ei erat locus et habitatio illius terrae: et in quantum ambulavit [Col. 0903C] per fidem ambulavit. Sive nesciens quo iret, quoniam quem imitaretur non habebat.

Fide moratus est in terra repromissionis tanquam in aliena in casulis ab inhabitando cum Isaac et Jacob cohaeredibus repromissionis ejusdem. Casula diminutivum est a casa, id est domo, hic autem pro tentoriis tabernaculisque positum est, in quibus Abraham cum Isaac et Jacob habitavit more viatorum et peregrinorum, docens eos fidem Dei, utpote cohaeredes promissionis suae. Ea enim promissio quae facta est ad Abraham, facta est ad Isaac et Jacob, omnesque qui simul cohaeredes sunt in repromissionibus Abrahae. Abrahae namque dictum est: In te benedicentur omnes gentes terrae (Gen. XXII); et in Isaac vocabitur tibi semen (Gen. XXI). Ad Isaac [Col. 0903D] autem inquit: Complens Deus juramentum quod spopondi Abrahae patri tuo, multiplicabo semen tuum sicut stellas coeli, daboque posteris tuis universas regiones has (Gen. XXVI). Ad Jacob quoque dixit: Ego Deus omnipotens. Crescere et multiplicari ex te gentes faciam, daboque tibi terram quam dedi Abraham et Isaac (Gen. XXXV). Ecce quomodo omnes cohaeredes sunt in repromissionibus Abrahae. Notandum autem quia fides Abrahae duplicatur pro magnitudine fidei. Unde et caput fidei dicitur. Nam sicut fide exivit de terra sua, nesciens quo iret, sic fide mansit et demoratus est in terra sua quasi in aliena. Vidit filium ibi ut peregrinum habitantem, vidit nepotem, vidit seipsum in aliena terra peregrinantem, [Col. 0904A] et nihil turbabatur. Quanquam enim ad ipsum dictum esset, quia tibi dabo et semini tuo, non per semen tibi, sed tibi et semini tuo, tamen neque ipse, neque Isaac, neque Jacob potiti sunt hac promissione, sed successio illorum. Et quia quando obedivit Deo, exiens de terra sua, non vocabatur Abraham, sed Abram. Ideo considerate, dixit Apostolus: Fide qui vocatur nunc Abraham, tunc autem vocabatur Abram, moratus est in terra repromissionis quasi in aliena. Primum quidem vocabatur ille Abram, deinde vero Abraham.

Exspectabat enim fundamenta habentem civitatem, cujus artifex et conditor Deus. Civitas superna fundamenta habere dicitur propter stabilitatem et firmitatem sui. In qua qui semel locum invenerit, [Col. 0904B] nunquam poterit exhaereditari neque evelli. Ideo, inquit, illi fide morati sunt in terra repromissionis quasi in aliena, quia repromissiones in terra factas non attendebant, sed futuram quietem quaerebant. Ostenderunt enim seipsos majoribus esse dignos, idcirco non permisit eos accipere ista, quia majora dare volebat.

Fide et ipsa Sara sterilis virtutem in conceptione seminis accepit, etiam praeter tempus aetatis generavit, quoniam fidelem credidit qui repromiserat. Quaestio hic oritur quare dicat fide accepisse Saram virtutem concipiendi, cum ab angelo reprehensa sit, cur riserit causa infidelitatis? Risus enim ille etiamsi gaudii et plenae fidei non fuit, risus autem Abrahae et gaudii et plenae fidei sunt. Quae ita solvitur: [Col. 0904C] Quia etsi primum dubitavit, postmodum tamen verbis angeli solidata est in fide, et evacuata dubitationis causa, introducta est fides. Virtutem in conceptione seminis accepit, quia jam mortificata erat aetate et sterilis. Duplex enim erat praeclusio: Una temporis, senuerat quippe jam; alia vero ex natura, sterilis enim erat; sed ad suscipiendum et retinendum semen accepit virtutem. Mulieres namque ex duabus praecipue rebus steriles esse solent, sive quia in vulva caloris virtutem non habent, qua excoquant semen, quod et in senectute evenit cum deficiunt muliebria; sive quando vulva concluditur etiam in juventute, ut non perveniat semen ad loca conceptionis. Contra quae dedit Deus virtutem: hoc est, contra sterilitatem, stabilitatem [Col. 0904D] et senectutem. Ad locum etenim conceptionis satis pervenit semen: et postquam pervenit, dedit partus soliditatem mulieri. Factumque est ut fidei soliditate uteri insolida confortarentur, et omnia possibilia fierent credenti.

Propter quod et ab uno orti sunt et hoc emortuo, tanquam sidera coeli in multitudine facti sunt, et sicut arena quae est ad oram maris, innumerabilis. Propter hoc, inquit, quia uterque veram fidem habuit, Abraham videlicet et Sara, ab uno corpore Abrahae et Sarae orti sunt innumerabiles populi. His verbis voluit ostendere, quia non solum Isaac genuit Sara, verum etiam plures quam aliqua fecundarum mulierum. Unum autem corpus dicit habere illos duos, [Col. 0905A] propter hoc quod in Genesi dicitur, quia erunt duo in carne una (Gen. II). Addidit quoque adhuc, et hoc, inquiens, corpore emortuo nati sunt non vita mortua, sed semine. Senex enim homo semen quidem jam fundere potest: sed tamen soliditate seminis caret, ut filios procreare possit, nisi forte de adolescentula, ut alii fuerunt. Sicut sidera, inquit, coeli vel arena maris. Hyperbolice hoc dictum est. Per sidera autem coeli, boni intelligendi sunt ex utroque populo filii Abrahae per fidem, at vero per arenam maris reprobi accipiuntur ex Judaico populo filii Abrahae per carnem, qui terrena semper quaerentes, pondere peccatorum gravantur. Et si hominibus stellae coeli, sive arena maris vel etiam illi qui designati sunt per hoc, innumerabiles sunt, Deo autem [Col. 0905B] cui omnia patent numerabiles existunt.

Juxta fidem, id est cum fide, defuncti sunt omnes isti, non acceptis repromissionibus: sed a longe eas aspicientes, salutantes, et confitentes quia peregrini et hospites sunt super terram. Qui enim haec dicunt, scilicet: quia peregrini sunt super terram, significant se patriam inquirere. Et siquidem illius terrae meminissent de qua exierant, ad hoc ut vellent reverti, habebant utique tempus revertendi: nunc autem, quia nolunt reverti ad eam de qua exierunt, sed morantur in aliena quasi peregrini, meliorem appetunt, id est coelestem. Duo quaedam hic dignum est quaerere. Cum enim supradixisset, translatus est Henoch ne videret mortem et non inveniebatur, hic dicit, quia secundam fidem mortui sunt omnes isti. Et [Col. 0905C] cum iterum dixisset, non accepisse eos repromissiones, sed a longe aspexisse, superius dixit de Abel, quia testimonium consecutus est quod esset justus: et de Henoch, quia translatus est. De Noe quoque quia salvatus est de condemnatione mundi, de Abraham, etiam Isaac et Jacob, nulli dubium quin plurimas promissiones tam de Christo quam de terra repromissionis acceperunt? Quae duo hujusmodi solutione egent. Quod primum dixit, omnes isti mortui sunt cum fide, ita est intelligendum: quod omnes illi mortui sunt, praeter solum Henoch, quem novimus esse translatum. Quod vero subintulit, non accepisse eos repromissiones, manifestum est, quia in quibusdam rebus acceperunt, in quibusdam minime. Accepit siquidem Henoch ne videret mortem, [Col. 0905D] accepit Noe ut salvaretur, acceperunt et alii plurimi. Sed haec quidem erant illis libamina quaedam, erant et primae degustationes futurorum, non plenitudo repromissionum. Deus enim non solum quae futura sunt nobis largitur, sed etiam quae hujus vitae sunt necessaria praestat, sicut discipulis suis dicebat: Primum quaerite regnum Dei et justitiam ejus, et haec omnia, temporalia vitae, inquantum expediunt, adjicientur vobis (Matth. VI). In hoc enim quia in praesenti saeculo ex parte laudem justitiae promeruerunt, nec cum impiis perierunt locupletesque fuerunt bonis temporalibus, licet peregrini essent, ut pote legitur de Abraham, quia erat dives in argento et auro, aliquas degustationes promissionum perceperunt. [Col. 0906A] In hoc vero quia plenam promissionem patriae coelestis non sunt consecuti, quasi non perceperunt promissiones, de longe tamen aspiciebant promissiones, quas veniens Dominus Christus praedicavit, dicens: Quoniam si quis dimiserit domum aut fratres, aut sorores, aut patrem, aut matrem propter me, centuplum accipiet, et vitam aeternam possidebit (Matth. XIX). Istam promissionem non sunt consecuti illi ante Domini adventum, licet omnia sua reliquissent, sicut et apostoli: sive etiam promissiones de Domini adventu non sunt consecuti, quoniam, licet eis promissus esset, tamen non viderunt eum praesentem in mundo. Salutabant quoque easdem promissiones, id est optabant et desiderabant, sicut Dominus ait in Evangelio: Multi reges et prophetae voluerunt videre [Col. 0906B] quae vos videtis, et non viderunt, et audire quae auditis, et non audierunt (Luc. X). Ex metaphora navigantium dixit salutantes, quia a longe prospicientes desideratas civitates antequam ingrediantur eas, salutatione praeveniunt, easque sibi familiares efficiunt. Aspiciebant autem in fide istas promissiones, salvabant desiderio, et confitebantur sermone quod peregrini essent, juxta quod Psalmista dicit, quoniam peregrinus sum apud te, sicut omnes patres mei (Psal. XXXVIII). Peregrinus a peregre, id est a longe proficiscendo dictus est. Peragrare enim perambulare dicimus. Nam qui in tabernaculis habitabant, qui sepulcra pecuniis emebant, certumque est quoniam peregrini erant, in tantum ut etiam ubi suos sepelirent non haberent. Quapropter prima virtus [Col. 0906C] est peregrinum esse mundi hujus et hospitem, nihilque habere commune cum regibus hujus saeculi, sed removeri ab eis sicut peregrinus

Ideo non confunditur, id est non erubescit, Deus vocari Deus illorum. Paravit enim illis civitatem. Ideo, inquit, quia illi Deo crediderunt, nihilque de terrenis sibi praesumpserunt, ad hoc ut in illis spem suam ponerent, idcirco non erubescit omnipotens Deus vocari Deus illorum. Sic enim ipse dicit: Ego sum Deus Abraham, Deus Isaac, et Deus Jacob (Deut. III), per fidem videlicet vitaeque meritum. Sicut enim glorificatur quando benignorum et optimorum hominum Deus vocatur et colentium virtutem, sic econtrario confunditur et erubescit in actis nefandorum si invocatur ab illis. Unde dicit per prophetam: Per [Col. 0906D] vos nomen meum blasphematur inter gentes (Isai. III). Illi autem ita erant clari virtutibus et confidentia pleni, ut non confunderetur, sed potius glorificaretur, cum illorum vocaretur Deus. Dicitur autem generaliter Deus terrae et Deus coeli, siquidem et Deus gentium, et non solum gentium, sed etiam totius mundi, eo quod ipse omnia condidit. Sanctorum vero illorum non sic dicitur Deus solummodo per creationem, sed sicut amicus, dicitur et nunc Dominus Deus Christianorum. Paravit, inquit, illis civitatem Jerusalem, scilicet coelestem, ideoque non dedit illis in praesenti saeculo haereditatem, vel etiam ideo non erubescit vocari Deus illorum, quia secum praedestinavit illos regnare in coelesti civitate.

[Col. 0907A] Fide obtulit Abraham Isaac cum tentaretur et unigenitum offerebat, in quo susceperat repromissiones, ad quem dictum est quia in Isaac vocabitur tibi semen, arbitrans quia et a mortuis suscitare potens est Deus. Quid est quod beatus Jacobus in epistola sua mentionem Abrahae faciens laudat eum summopere ex operibus suis; beatus vero apostolus non opera illius, sed fidem attentissime commendat? Recte igitur beatus Jacobus ex operibus eum laudat, quem sciebat etiam fide perfectum, quoniam illis scribebat qui fidem quidem videbantur habere, sed eamdem fidem bonis operibus non exornabant. At vero beatus Paulus, qui illis scribebat qui opera bona legis videbantur habere, sed fidem perfectam non habebant, jure fidem Abrahae attentius commemorat, quatenus [Col. 0907B] studerent eum imitari, vel certe ut ostenderet quia qui filii Abrahae volunt esse, necesse est fidem et opera habeant, merito unus ex fide, alter nihilominus laudavit eum ex operibus. Fide, inquit, obtulit Abraham Isaac cum tentaretur, licet non haberet filium liberum nisi illum, et in illo percepisset promissiones quod multarum gentium esset futurus pater, tamen non fuit ideo inobediens Deo; et quanquam contraria iterum audiret, dicente sibi Deo: Offer Isaac filium tuum mihi (Gen. XXII), a quo jam audierat: Quia in Isaac vocabitur tibi semen (Gen. XXI), non haesitavit de promissionibus, credens quia a mortuis posset illum suscitare Deus, et ex eo multitudinem populorum multiplicare. Quapropter filium mox offerre voluit, quia a Deo hunc continuo resuscitandum [Col. 0907C] esse credebat. Sed ne posset quisquam dicere quia habebat alterum filium ex quo sperabat repromissionem implendam, propterea confidens obtulit istum, dicit Apostolus: Etiam unigenitum obtulit ipse Abraham, qui repromissiones de illo perceperat. Quare ergo tentavit illum Deus? Nunquid ignorabat fortem esse virum illum in fide et probabilem? Sciebat utique. Tentavit autem illum non ut ipse cognosceret, sed ut aliis demonstraret, et manifestam ejus fortitudinem faceret, sicut ostendit ipse, dicens: Nunc cognovi quod timeas Dominum (Gen. XXII), id est, alios cognoscere feci quod timeas Dominum. Unde eum et in parabola accepit. Parabola Graeco vocabulo, Latine dicitur similitudo sive figura. Accepit eum in parabola de morte ab eo qui dixit [Col. 0907D] ei: Ne extendas manum tuam super puerum (Gen. XXII), quia ariete occiso iste salvatus est. Occisus est Isaac quantum ad voluntatem pertinet patris, deinde redonavit illum Deus patriarchae in parabola, id est, in figura et similitudine passionis Christi. In similitudine enim erant omnia quae tunc agebantur in Abraham, quae pro nobis verus Abraham, Deus videlicet Pater et creator omnium gentium, in fine saeculi agere disposuerat; Abraham siquidem figuram Dei Patris gestabat, Isaac vero figuram Christi. Abraham siquidem portabat, ut Scriptura dicit, ignem et gladium, quia Deus Pater gladium passionis portavit quodammodo, quando eum occidi permisit, unde dicit Filius in psalmo ad eum: Quoniam [Col. 0908A] quem tu percussisti, hoc est, percuti permisisti, persecuti sunt (Psal. LXVIII). Et Deus Pater per Zachariam: Percutiam pastorem (Matth. XXVI), id est, percuti permittam. Ignis quoque quem ferebat, calor et fervor summae dilectionis illius est, qua nos diligit, de qua dicitur: Sic Deus dilexit mundum, ut Unigenitum suum daret pro mundo (Joan. III). Nam sicut Abraham unicum et dilectum filium suum Deo victimam obtulit, ita Deus Pater unigenitum Filium pro nobis omnibus tradidit. Isaac autem ipse sibi ligna gestabat quibus erat imponendus, quia et Christus portabat in humeris lignum crucis in quo crucifigendus erat. Aries significat carnem Christi. Isaac oblatus est, et non interfectus, sed aries tantum, quia Christus in passione oblatus est, sed divinitas [Col. 0908B] illius impassibilis mansit

Fide et de futuris benedixit Isaac Jacob et Esau. Fide de futuris benedixit eis, quia juxta quod eis imprecatus est, ita postea omnia illius evenire credidit, et quae futura illis erant, ea benedicendo optavit. Potest et aliter intelligi. De futuris mysteriis benedixit eis, quia Jacob figuram Christi sive populi Christiani gestabat: Esau vero Judaici.

Fide Jacob moriens singulos filiorum Joseph benedixit, et adoravit fastigium virgae ejus. Legimus in Genesi (cap. XLVIII), quod audiens Joseph aegrotare patrem suum venit ad eum, et obtulit ei duos filios suos, Ephraim et Manassen ad benedicendum, qui fidem habens omnia illis evenire juxta quod illis a Deo inspiratus optasset, benedixit eos. Idcirco autem [Col. 0908C] dicitur singulos illorum benedixisse, quia super utrumque propriam benedictionem fudit, posuitque minorem ante majorem, quoniam praevidebat res ita futuras. Quodque sequitur, et adoravit fastigium virgae ejus, id est virgae Joseph, dupliciter intelligi potest. Spiritu siquidem prophetico afflatus Jacob, cognovit designari per virgam illam Joseph, regnum Christi: per fastigium vero, id est summitatem virgae potentiam et honorem regni Christi, de qua Psalmista ait: Virga recta est virga regni tui (Psal. XLIV). Ergo non virgam adoravit pro Deo secundum ritum gentilium qui idola colebant, sed in virga Christum, cujus regnum et potentiam praevidebat praefigurari in illa. Quantum vero ad litteram pertinet, fortassis secundum consuetudinem illius temporis [Col. 0908D] adoravit virgam Joseph, quem videbat Dominum esse totius terrae Aegypti, ea, scilicet ratione qua Esther legitur adorasse virgam Assueri (Esth. V).

Fide Joseph moriens de profectione filiorum Israel memoratus est, et de ossibus suis mandavit. De profectione filiorum Israel locutus est, credens omnia vera esse quae promiserat Deus patribus eorum, praecipue quod dixerat ad Abraham: Scito praenoscens quia peregrinum erit semen tuum in terra aliena, maleque tractabunt illud annis quadringentis; verumtamen gentem cui servierint judicabo ego, dicit Dominus, et posthaec revertentur in terram patrum suorum (Gen. XV): nequaquam ergo de suis ossibus mandaret Joseph, nisi plena fide speraret reditum eorum in [Col. 0909A] terram repromissionis. Dicit enim eis visitans: Visitabit vos Dominus post dies multos: efferte ossa mea hinc vobiscum (Gen. L). Et non solum tribus Joseph ossa patris sui deportaverunt secum per desertum in terram repromissionis, sed etiam reliquae tribus: omnium patriarcharum ossa secum detulerunt, sepelieruntque ea in Sichem, quae evenit in possessionem tribus Joseph. Nam Abraham, Isaac et Jacob in spelunca duplici Mambrae vel Arbeae, quam Abraham emerat a filiis Heth, sepulti sunt cum Sara et Rebecca et Lia, ubi et Adam cum Eva sepultus quiescebat. Fortassis vero quaerit aliquis quae causa exstiterit, ut omnes illi sancti patres in terra repromissionis maluerint sepeliri quam alio in loco? Cui respondendum est, non curam gerendo sepulcrorum hoc agebant, sed [Col. 0909B] potius quia per Spiritum sanctum praevidebant Dominum in ea terra genus humanum redempturum, ibique resurrecturum summo cum desiderio ibi consepeliri optabant, quatenus eo resurgente, pariterque cum eo resurgerent. Nos autem non debemus pusillanimes fieri ubicunque sepeliamur, cum plurimorum martyrum nesciamus ubi eorum corpora gloriose jaceant humana.

Fide Moyses natus, occultatus est mensibus tribus a parentibus suis, eo quod vidissent elegantem infantem et non timuerunt regis edictum. Non sua fide occultatus est Moyses qui adhuc fari non poterat: sed fide parentum suorum, patris scilicet ac matris, qui fidem habentes quod omnipotens Deus posset eum liberare et custodire, custodierunt illum tribus mensibus, [Col. 0909C] deinde vero cum non potuissent eum celare propter vagitus ipsius, posuerunt in fiscellam sirpeam, posueruntque in carecto fluminis. Edictum enim hujusmodi regis erat, ut omnes pueri in fluvium jactarentur. Sed quid est quod dicit, non timuisse hos regis edictum? Si non timuerunt, quare custodierunt? In hoc ergo timuerunt, quia non sunt ausi retinere eum: in hoc vero quasi non timuerunt, quia non projecerunt illum in apertum fluvium, sed in fiscella posuerunt eum, sicque immiserunt carecto fluminis, habentes spem atque fiduciam quod omnipotens Deus custodiret illum, fiducimam quapropter ac si non timuissent, ita reputatum est illis. Unde ergo isti speraverunt salvare puerum, nisi per fidem? Viderunt, inquit, elegantem infantem. Siquidem ab ortu nativitatis magna fuit illi infusa [Col. 0909D] gratia venustatis, non natura hoc operante, quod natus est honestus infantulus: sed gratiae divinae dono quae etiam barbaram illam mulierem Aegyptiam, filiam videlicet Pharaonis, ad hoc excitavit, ut amaret eum, ut sumeret et nutriret.

Fide Moyses grandis factus, negavit se esse filium filiae Pharaonis, magis eligens affligi cum populo Dei, quam temporalis peccati habere jucunditatem, majores divitias aestimans thesauro Aegyptiorum improperium Christi. Aspiciebat enim in remunerationem. Tanquam si diceret ad eos quibus haec scribebat: Nullus vestrum dimisit aulam regalem amplam et claram, neque regios thesauros, sicut Moyses fecit, qui non solum contempsit, sed etiam abnegavit. Coelo quippe [Col. 0910A] praeposito, noluit admirari Aegyptiaci regni pulchritudinem, magis eligens cum populo Dei affligi quam temporalis peccatoris habere jucunditatem. Peccatum namque deputavit, si maneret in aula regis, laetitia temporali fruens, suosque fratres in tribulatione relinqueret. Non affligi, inquam, cum aliis peccatum esse judicavit. Si igitur ille nova affligi acriter cum aliis peccatum esse judicavit, quantum cumulum peccati habituri sunt, qui congregationem fidelium deserunt? Vos, inquit, pro vobisipsis patimini, ille autem non solum pro se solo, aspiciens in remunerationem, sed etiam pro aliis hoc elegit, ut majorem mercedem reciperet, ultroque se projecit in tanta pericula, cum ei liceret pie vivere, et saecularibus bonis perfrui. Majores, inquit, divitias aestimans thesauro [Col. 0910B] Aegyptiorum improperium Christi. Improperium Christi dicit, quia pro Christo sustinuit Moyses improperium, qui unius essentiae secundum divinitatem cum Patre est: Sive improperium Christi dicit, hoc est quale Christus sustinuit a suis propinquis. Sicut enim Christus improperium sustinuit a suis quos venerat redimere, quando ei dixerunt: Daemonium habes (Joan. VIII), etc., mala ei intulerunt usque ad passionem: ita et Moyses improperium sustinuit a fratribus suis, quos volebat liberare: dicebat enim ei unus ex eis: Quis te constituit principem aut judicem super nos? num interficere me vis sicut interfecisti heri Aegyptium? (Exod. II.) Similiter quando quilibet a domesticis, vel ab eis quibus beneficium praestitit, improperium sustinet, improperium Christi [Col. 0910C] sustinet. Aspiciebat, inquit, in remunerationem suam, et totius populi. Ita quando quisque adversi aliquid patitur, debet reducere ad memoriam quam remunerationem a Domino exinde sit recepturus.

Fide reliquit Aegyptum, non veritus animositatem regis: invisibilem enim tanquam praesentem sustinuit. Legimus in Exodo, quia cum Moysi dictum esset a quodam Hebraeo qui faciebat injuriam fratri, quem Moyses voluit increpare: Nunquid interficere ut me vis sicut interfecisti heri Aegyptium? Fugit Moyses in verbo isto, eo quod Pharao audito hoc quaereret eum interficere: sed cum manifestum sit fugisse illum in Madian, quid est quod beatus Apostolus dicit: Non veritus animositatem regis? Si enim non timuit, quare fugit? Quod ergo fugit fidei fuit, credens [Col. 0910D] liberari a Deo et praetendit exterius timorem cum interius nullum haberet metum, ideoque sic ei reputatur, quasi non timuisset. Idcirco enim noluit ibi manere, ne causas jactantiae videretur se in apertum periculum praecipitare, ac tentare Dominum Deum suum, quod omnino diabolicum est. Sancti etenim viri quandiu habent quod faciant, Deum tentare non debent, sed debent imitari Dominum suum, qui frequenter locum dedit Judaeis, audientes quod ipse praecepit, dicens: Cum vos persecuti fuerint in civitate una, fugite in aliam (Matth. X). Fuga ergo Moysi tota exterior fuit: quoniam maxime de Dei auxilio fidebat. Unde Apostolus dicit invisibilem, inquiens: Deum tanquam praesentem sustinuit, quod [Col. 0911A] est dicere: Ita erat fisus de Dei adjutorio et ita semper de ejus protectione securus erat, tanquam omnipotentem Deum qui natura est invisibilis, semper praesentem aspiceret.

Fide celebravit Pascha et sanguinis effusionem, ne qui vastabat primitiva, tangeret eos. Fide qua Moyses credidit per illum sanguinem salvandum esse populum, celebravit Pascha et sanguinis effusionem quo linivit postes, ne angelus qui vastabat primitiva Aegyptiorum, affligeret Israelitas, ac si diceret illis: Si sanguis agni typici in medio Aegyptiorum, et in tanta devastatione illaesos servavit Judaeos, quorum postes fuerunt respersi illo sanguine, multo amplius salvabit nos sanguis viri agni, hoc est Christi, quorum ostia, id est frontes munita sunt signo passionis [Col. 0911B] Christi. Timuit enim illum sanguinem angelus, intelligens ibi Dominicam mortem, ac propterea non tetigit postes, licet quod fiebat nihil esset: sed quod per illud fiebat, magnum erat. Sanguine agni illinuntur Israelitarum postes, ne vastator angelus audeat inferre mortem; signantur Dominicae passionis signaculo fideles populi in frontibus ad tutelam salutis, ut ab interitu liberentur.

Fide transierunt mare Rubrum tanquam per aridam terram, quod experti Aegyptii devorati sunt. Ac si diceret illis quibus ista scribebat: In tantum fidem firmiter tenere debemus, ut quando in desperationem aliquam animus noster fluctuat, tunc quoque fisi simus ut liberemur, ac si usque ad mortem veniamus, et si de nobis desperetur. Quaenam spes poterat [Col. 0911C] esse illis? Ex una enim parte erat mare, ex altera parte cingebantur altissimis montibus, a tertia parte erant hostes. Si vellent fugere, aut in mari erant perituri, aut in manus Aegyptiorum inciderent. Habentes autem fidem cuncta vicerunt. Fide enim qua credidit Moyses Deo, ad verbum illius percussit mare, et divisit illud in duodecim divisiones, juxta quod in Psalmis dicitur: Credentes omnes illae tribus sicco vestigio posse transire mare, ingressae sunt: sed prima tribus Juda, juxta quod in Osee legitur: Juda, inquit, princeps cum Deo in mari. Quapropter illud mare Hebraeis fuit a dextris et a sinistris pro muro, praebens eis siccum iter: Aegyptios autem submersit. Unde dicit Apostolus quia experti illud Aegyptii devorati sunt, cognoverunt [Col. 0911D] enim quod mare esset. Ex hoc enim apparuit aquam esse, quia illi viventes absorpti sunt, et ex hoc apparuit non esse phantasiam, sed rerum veritatem, quam experti Aegyptii, devorati sunt. Allegorice autem mare Rubrum baptismus est, rubore sanguinis Christi consecratus; Hebraei qui exierunt de Aegypto, et transierunt per mare Rubrum, fideles sunt, qui derelinquentes tenebras infidelitatis, transierunt per fontem baptismatis. Pharao et Aegyptii mortui sunt in mari, quia in fonte baptismatis mortuus est diabolus, amittendo potestatem quam habebat. Mortua sunt etiam peccata originalia et actualia, si qua antea erant.

Fide muri Hiericho corruerunt circuitu dierum septem. [Col. 0912A] Non enim tubarum sonitus murorum saxa dejecit, sed fides qua illi crediderunt Deo, dejecit illos. Legimus quod Domino praecipiente, Josue praecepit arcam Dei portari per septem dies in circuitu Hiericho ac personare tubis. Septimo autem die cum increpuissent tubis, corruerunt muri Hiericho quod a magno mysterio non vacat. Hiericho quae interpretaur luna, speciem hujus mundi tenet, quia sicut luna menstruis completionibus deficit, ita hic mundus quotidianis defectionibus cadit. In arca vero Ecclesia figuratur, in tubis autem aereis, praedicatores fortes accipiuntur; Josue, qui circumdedit arcam, Christus est, qui Ecclesiam suam per hunc mundum gubernat. Hanc ergo urbem Hiericho diebus septem Israelitae ferentes arcam, aeneis tubis [Col. 0912B] clangentibus circumeunt, et muri ejus per arcae praesentiam atque aerearum tubarum sonitum cadunt, quia in hoc tempore quod septem dierum vicissitudine volvitur, defertur arca, id est, dum orbem terrarum circuiens movetur Ecclesia ad praedicantium voces: quasi ad tubarum sonitum muri Hiericho, id est elati hujus mundi et principes, ac superba infidelitatis obstacula corruunt, donec in fine temporum mors novissima inimica destruatur.

Fide Raab meretrix non periit cum incredulis, excipiens exploratores cum pace. Magnam consolationem et exhortationem beatus Apostolus isto in loco omnibus praebet: quia si meretrix infidelis et idololatra, sola fide salvata est, multo magis illi salvabuntur, qui ad graviora crimina non sunt prolapsi, [Col. 0912C] ac si patenter diceret: Inhonestum est, si meretrice infideliores estis. Illa tantum homines nuntiantes audivit, confestimque credidit: vos autem non solum homines auditis, verum etiam voces prophetarum, quae per omne sabbatum leguntur: et insuper ipsum Filium Dei ad vos missum cognoscitis. Nam Raab effectum fidei consecuta est. Omnibus quippe pereuntibus sola salvata est. Raab autem, quae interpretatur dilatata, figuram tenet Ecclesiae quae dilatata est ab oriente in occidentem, ab aquilone in meridiem, et latitudinem charitatis habet, intantum ut etiam pro ipsis inimicis orationem fundat. Et bene de extraneis atque alienis gentibus erat vivens in desideriis carnis, ac fornicationi deserviens, quia Ecclesia aliena erat ante Domini adventum a Deo, [Col. 0912D] secundum desideria vivens carnis fornicationique atque idololatriae deserviens. Postquam autem Jesus verus misit ad eam duos exploratores, hoc est Petrum et Paulum, sive duo testamenta, fidelis effecta reliquit fornicationem idololatriae, sicque salvata est, et salvatur quotidie ne pereat cum infidelibus. Hucusque narravit de legislatore, et de antiquis patribus, nunc dicturus est de judicibus qui fuerunt post Josue, nomina eorum tantummodo commemorans propter brevitatem sermonis, qui per fidem pugnaverunt, et gentes plurimas vicerunt.

Et quid adhuc dicam? Deficiet enim me tempus enarrantem. Hoc est, deficiet tempus destinatum ad scribendum Epistolam: si cuncta illorum facta prosequi [Col. 0913A] voluero, quos hactenus commemoravi, sive quae narrare possum de his qui successores illorum fuerunt, de Gedeon, Barac, Samson, Jephte, David, Samuel, et prophetis qui per fidem vicerunt regna. Quod omnes siquidem in commune commemorat, illud est quod singulorum opera eadem fide acta sunt: quia omnes illi per fidem simul vicerunt regna. Gedeon siquidem accipiens signum a Domino in trecentis viris, qui manibus aquam hauserunt de quibus Dominus dixit ei: In his superabis Madian, in vellere quoque humido et sicco, fide repletus prostravit Zebee et Salmana, accepitque victoriam ex hostibus. Allegorice autem Gedeon, qui interpretatur in utero circumiens, significat Dominum Jesum Christum, qui per incarnationis mysterium [Col. 0913B] in utero virginis collocatus, plenitudine divinitatis (quae omnia replet) totum mundum circuibat, quia implendo omnia, circumdat omnia. Trecenti autem viri, qui manibus aquam hauserunt, et accepto igne in lagenis contra Madian profecti sunt, confractisque lagenis ignis resplenduit, tubisque increpuerunt: simulque hostes in fugam conversi sunt, typum tenet sanctorum praedicatorum, qui fidem sanctae Trinitatis habentes, signo Dominicae passionis insigniti sunt, quod designatur per thau T litteram, quae suo numero trecentos exprimit, et quae apud veteres Judaeos similitudinem crucis habebat. Lagenae autem, quae sunt vascula fusilia vel fictilia, significant corpora eorumdem praedicatorum infirma, de quibus idem egregius praedicator dicit: Habemus [Col. 0913C] thesaurum istum in vasis fictilibus (II Cor. IV). Sonus tubarum voces praedicatorum exprimit. Fractis ergo lagenis resplenduit ignis, hostesque in fugam versi sunt. Madianitae typum tenent istius saeculi, quia postquam sancti martyres ab hoc saeculo deficiunt, crescunt miraculo; sicque virtute miraculorum concussi in fugam vertuntur: scilicet, aut fidei subdendo eos, aut etiam a tormentis cessando, victi timore signorum. Illud quoque non vacat a mysterio, quod Gedeone orante vellus primo madidum fuit, et tota terra sicca: secundo vero vellus siccum, et tota terra madida. Vellus enim figuram tenet populi Judaici, terra autem omnium gentium. Jure ergo vellus primo madidum fuit, terra autem manente sicca, quia quando Judaicus populus rore supernae sapientiae [Col. 0913D] fuit humefactus ante Domini adventum, omnes gentes siccitate fidei et sapientiae exsiccatae erant. Iterum cum post Domini adventum omnes gentes rore sapientiae fuerunt madidae effectae, Judaea ariditate periit. Barac (Jud. IV) ipse est Lapidoch maritus Debborae, qui fide, qua credidit prophetissae superavit Sisaram omnesque currus ejus, Samson fide qua credidit impetravit a Deo quod orabat, plures interfecit moriens quam vivens. Dixit enim: Domine Deus, memento mei et redde nunc mihi pristinam fortitudinem, Deus meus, ut ulciscar me de inimicis meis, et pro amissione duorum luminum unam ultionem accipiam (Jud. XVI). Jephte fidem habuit pugnando contra filios Amon, et filiam suam offerendo, licet in hoc [Col. 0914A] stulte egisset, quod omnipotenti Deo sanguinem humanum fundens putavit placere. Vovit siquidem ut si ei Dominus victoriam daret de filiis Amon, immolaret ei quicunque primus occurreret de domo sua. Quod et ita fecit. Nam occurrit ei filia sua, quam post deploratam virginitatem occidit (Jud. XI). Sed potest quaeri qua de causa mos inoleverit, ut omni anno virgines Hebraeorum plorent filiam Jephte. Quae ista cognoscitur esse ratio, ut dum cernunt deplorari illam a filiabus suis, nemo ad tantam stultitiam tantumque piaculum audeat prosilire, ut Deo humanum sanguinem fundat. David fide plenus processit contra Philisthaeum, et interfecit eum (I Reg. XVII). Et quoniam Deo credidit, multas promissiones de Christo promeruit. Samuel propheta et sacerdos fidem habuit [Col. 0914B] perfectam, qua unxit David in regem ad verbum Domini, et occidendo Agag, regem Amalech (I Reg. XV), operati sunt justitiam, quia quod crediderunt corde, opere compleverunt, exornantes eamdem fidem, adepti sunt repromissiones de Christo vel de patria coelesti. Abraham enim de Christo promissionem accepit, dicente sibi Domino: In semine tuo, id est in Christo, benedicentur omnes gentes (Gen. XXII). David quoque plurimas promissiones accepit, cui Dominus dixit: Cum dormieris cum patribus tuis, suscitabo semen tuum quod egredietur de lumbis tuis, et firmabo thronum ejus super thronum tuum (II Reg. VII). Et alibi: De fructu lumbi tui ponam super sedem tuam (Psal. CXXXI). Et cum jurejurando semel, inquit, juravi in sancto meo, si David mentiar, semen [Col. 0914C] ejus in aeternum manebit (Psal. LXXXVIII). Obturaverunt, id est, clauserunt ora leonum, ut Samson, David, et Daniel missus in lacum.

Exstinxerunt impetum ignis, sicut tres pueri Danielis socii jussu Nabuchodonosor Chaldaica urgente vesania, missi sunt in fornacem ignis ardentis, quibus nihil molestiae intulit (Dan. XIII). Effugerunt faciem gladii, id est repulerunt fortitudinem hostium a se, valide pugnando, sicut Josue, Gedeon, David, aliique reges et principes Judaeorum. Convaluerunt de infirmitate, ut Job et Ezechias, qui, cum aegrotasset usque ad mortem, Domino sibi propitio redditus est pristinae sanitati per spatium quindecim annorum (IV Reg. X). Possumus ex infirmitatis nomine malum captivitatis intelligere, de qua liberati sunt, Domino volente, [Col. 0914D] Cyro jubente, Esdra et Nehemia procurante. Fortes facti sunt in bello, ut Jesus Nave successor Moysi, Samson qui mandibula asini multos Philistinorum interfecit (Judic. XV), David quoque rex, Juda Machabaeus et fratres ejus, quorum temporibus etiam sex millia Judaeorum interfecerunt centum millia hostium, et tria millia missa Antiochiam in auxilium Demetrii, peremerunt centum viginti millia. Castra verterunt exterorum in fugam. Frequenter hoc egerunt. Castra autem dicuntur a castrando, eo quod ibi castretur libido. Non est enim mos militaris ut per gentes in praelium uxores aut feminas alias secum ducant. Duo autem quondam principes terrae cum comitatu uxorum perrexerunt in bellum, Darius videlicet [Col. 0915A] et Antonius, sed uterque inibi corruit. Darius quidem superatus est ab Alexandro, Antonius vero ab Octaviano Augusto

Acceperunt mulieres de resurrectione mortuos suos. Eas mulieres dicit quarum filii ab Elia et Eliseo suscitati sunt, quos illae acceperunt post resurrectionem, vel resuscitationem, non ut eos haberent in maritos, sed quos amiserant in morte, receperunt vivos. Alii autem distenti sunt, non suscipientes redemptionem, ut meliorem invenirent resurrectionem. Plurimi sanctorum distenti sunt, hoc est in cruce extensi funibus colligati, sicut beatus Andraeas. Seu distenti, hoc est ad capita duarum arborum colligati ac disrupti, vel etiam ad brachia equorum indomitorum extenti: sicque ab eis disrupti vel certe distenti [Col. 0915B] sunt, hoc est decollati, quae omnia in sanctis martyribus videntur esse completa. Non susceperunt redemptionem, hoc est liberationem in praesenti, ad hoc ut solverentur a tormentis, ut meliorem atque gloriosiorem invenirent resurrectionem in futurum; quoniam quo ampliora quis tormenta pro Deo in praesenti sustinet, eo gloriosior in resurrectione apparebit.

Alii vero ludibria et verbera experti, insuper et vincula et carceres. Ludibria dicuntur a ludo, hoc est irrisione. Primo enim sancti martyres ludibriis et irrisionibus deludebantur, deinde verberibus afficiebantur, sicque vinculis astricti, ponebantur in carceres; ad postremum vero interficiebantur diversis et exquisitis tormentis.

[Col. 0915C] Lapidati sunt, ut Naboth, Jeremias in Aegypto a reliquiis transmigratorum, Ezechiel in Babylone, aliique quamplures in Novo Testamento. Secti sunt. Hic pluralis numerus pro singulari positus est. Neminem enim sanctorum legimus in Veteri Testamento sectum, nisi Isaiam prophetam, quem fecit secari serra lignea Manasses rex, qui filiam ejus habebat in uxorem. Tentati sunt, ut Abraham et alii multi, non ad deceptionem, sed potius ad probationem, illa scilicet tentatione de qua dicitur: Tentat vos Dominus Deus vester, id est probat vos; nam Deus intentator malorum est (Jac. I). In occisione gladii mortui sunt, ut Urias et Josias, et alii multi. Circumierunt in melotis, in pellibus caprinis, egentes, angustiati, afflicti. Eliam in hoco loco debemus [Col. 0915D] intelligere, et alios qui taliter egerunt, et qui afflicti undique penuriis et tribulationibus angustiati, fide sustinuerunt omnia, ut ad desideriorum supernorum praemia possent pervenire. Omnis autem indigentia et egestas angustia vocatur, qua angustiatur homo, id est affligitur, seu fame seu alia inopia. Melotam dicunt quidam genus esse vestimenti ex pellibus caprinis, ex uno latere dependens, quo genere vestimenti, propter asperitatem in Aegypto monachi dicuntur uti. Elias quoque legitur usus isto fuisse. At vero quidam dicunt ex pellibus taxi, genus vestimenti est compositum. Est enim animal quod taxus vocatur et melius, solitus habitare in cavernis terrae: cujus pellis hispida esse fertur, a quo nomine derivatur [Col. 0916A] vocabulum hujus vestis, id est a melo melota.

Quibus dignus non erat mundus. Mundi nomine hic sub una significatione possumus intelligere amatores mundi, qui, terrena solummodo appetentes, ab amore creatoris sui longe remoti erant, ac propterea non erant digni tales socios habere, quales fuerunt illi quarum magnalia Apostolus supra descripsit. Sive mundi nomine possunt accipi omnia quae continentur in coelo et in terra, aurum videlicet, argentum, gemmae atque omnia pretiosa, et ipsi insuper reprobi, amore mundanarum rerum decepti. Istis ergo sanctis non erat dignus mundus, hoc est, si totus redigeretur sub pretio, non poterat uni illorum recte comparari, neque etiam si omnia illa in pretium dari potuissent, talem aliquem virum emere poterant. [Col. 0916B] Ut ergo ex pluribus paucorum memoriam agamus, quomodo poterat talis ac tantus vir comparari ut Moyses fuit, qui, quando voluit, mare divisit, quando voluit, aquas ejus reduxit, quando voluit, manna de coelo descendere fecit, aquam de petra produxit, et caetera innumerabilia quae fecit (Deut. VIII). Vel quomodo poterat comparari pretio mundano talis ac tantus vir ut fuit Josue successor ejus, qui, quando voluit, solem ac lunam, illa duo maximo luminaria, uno in loco stare fecit, dicens: Sol contra Gabaon, et luna contra vallem Aiaton ne movearis? (Josue, X.) Fortassis dicit aliquis: Ideo non poterant emi, quia non poterant inveniri; utique verum est quia non poterant in toto mundo similes illorum inveniri: et si potuissent, nequaquam ullo pretio [Col. 0916C] possent comparari, quoniam quod totus mundus nequibat perficere, hoc unus illorum verbo agebat. Nam cum totus mundus temporibus Eliae laborasset per tres annos et sex menses siccitate, nec potuisset pluviam impetrare, verbo Eliae apertae sunt cataractae coeli, et venit pluvia super faciem terrae. In solitudinibus errantes, in montibus et speluncis et in cavernis terrae. Eliam eximium prophetarum hic vult intelligi, et filios prophetarum qui temporibus Achab et Jezabelis fugati sunt, eo quod voluisset eos Jezabel interficere, tunc temporis pavit eos quinquagenos Abdias in speluncis et in cavernis terrae. Unde et meruit donum prophetiae juxta quod Dominus in Evangelio dicit, qui recipit prophetam in nomine prophetae mercedem prophetae accipiet.

[Col. 0916D] Et hi omnes testimonio fidei probati, non acceperunt repromissionem, Deo pro nobis aliquid melius providente, ne sine nobis consummarentur. Qui sunt isti qui testimonio fidei sunt probati, nisi omnes superius memorati? Quorum tam clara et laudabilis fides commemorata est, stellae videlicet firmamenti, terreni homines, et coelestes angeli, vivi lapides et splendidae margaritae, quorum opera quae egerunt fidem eorum confirmant, quoniam absque fide impossibile est placere Deo. Testimonio itaque fidei fuerunt probati, hoc est, operatione sancta, quae per fidem operabatur, laude digni inventi sunt, fides enim illorum operibus mundis declarabatur. Sed cum ita essent perfecti, repromissionem non acceperunt. [Col. 0917A] Dicit ergo aliquis: Quid eis profuit Deo servisse, si hactenus sine praemio manent? Absit hoc a fidelium cordibus, ut credamus eos sine praemio manere. Adhuc quippe mortali carne circumdati, magnum praemium perceperunt, videndi scilicet, Deumque cognoscendi, multaque mira patrandi, nunc vero quiescunt in anima, in beatitudine regni coelestis ineffabili laetitia perfruentes. Sed videamus quid Joannes de illis in Apocalypsi sua dicit, sicque nobis manifestabitur quam promissionem non acceperunt: Vidi, inquit Joannes, sub altare Dei animas interfectorum propter verbum Dei, quod habebant, et clamabant voce magna, dicentes: Usquequo, Domine sanctus et verus, non judicas et vindicas sanguinem nostrum de his qui habitant in terra? Et datae sunt [Col. 0917B] illis singulae stolae albae, et dictum est illis ut requiescerent tempus adhuc modicum, donec impleatur numerus conservorum et fratrum illorum (Apoc. VI). Singulas stolas modo habent animae sanctorum de sua immortalitate gaudentes, et de felicitate de qua fruuntur exsultantes. Binas vero stolas habebunt, cum in generali resurrectione receperint immortalitatem et incorruptionem in corpore, quam modo habent solummodo in anima. Hanc ergo promissionem necdum perceperunt, de qua Isaias dicit: In terra sua duplicia possidebunt, scilicet post generalem resurrectionem. Et revera ita dignum est ut qui in corpore et in anima Deo servierunt, in corpore et pariter et anima remunerationem percipiant. Quodque sequitur, Deo pro nobis aliquid melius [Col. 0917C] providente, ne sine nobis consummarentur, hoc est, perfectionem consequerentur illi, more humano agitur. Verbi gratia: Sicut quidam filii revertentes de agro, dicunt patri: Pater, laboravimus hodie, aestum solis perpessi sumus (Matth. XX), tempus est ut tribuas nobis refectionem; et ille eis respondeat: Sustinete parumper quoadusque veniant omnes fratres vestri qui nobiscum similiter laborabant, et tunc cum eis plenissime epulabimini; sic omnipotens Deus quodammodo egit dum non dedit electis immortalitatem in corpore ut major gloria, majusque esset desiderium, cum omnes generaliter in die judicii binas stolas acceperint. Et hoc est quod dicit: ne sine nobis qui adhuc hic peregrinantur perfectionem consequerentur in resurrectione [Col. 0917D] corporum.



CAPUT XII.

Ideoque et nos tantam habentes impositam nubem testium, deponentes omne pondus et circumstans nos peccatum, per patientiam curramus ad propositum nobis certamen. Nubem testium appellat multitudinem patriarcharum ac prophetarum reliquorumque fidelium qui testes fuerunt perfectae fidei, testes etiam Filii Dei, quem praedixerunt in mundum venturum. Qui bene nubes vocantur propter altitudinem ac multitudinem meritorum. Sicut enim nubes a sole illuminatur, ejusque calore perfunditur, sicque postmodum terram calefacit et plerumque imbrificat [Col. 0918A] illam, plerumque autem coruscationes emittit: ita illi sancti Patres a vero sole calefacti atque illuminati suo exemplo corda hominum calefaciunt atque illuminant, suoque tempore pluviam emiserunt verbis, et coruscaverunt miraculis. Imposita est ergo nobis in exemplum tam magna nubes testium, ut fidem illorum et opera imitari satagamus. Quapropter simus deponentes omne polidus vitiorum per poenitentiam, somnum quoque pigritiae, et cogitationes infirmas. Per hoc autem quod subdidit, et circumstans nos peccatum simus deponentes, ostendit Judaeos ex omni parte a diabolo tentari, desideriisque carnalibus deservire, multisque peccatis abundare. Per patientiam curramus ad propositum nobis certamen, ut sicut illi sustinuerunt patienter adversa hujus [Col. 0918B] saeculi, ita et nos sustineamus. Non dicit addamus cursui nostro aliquid, sed in eodem manentes, curramus ad destinatum nobis certamen juxta quod Psalmista dicit: Viam mandatorum tuorum cucurri (Psal. CXVIII). In praesenti enim saeculo in certamine sumus positi contra vitia carnis, contra daemones, contra falsos fratres, et necesse est ut patienter curramus, sive expleamus certamen istud, quatenus pervenire possumus ad promissum certaminis praemium.

Aspiciamus in auctorem fidei et consummatorem Jesum qui proposito sibi gaudio sustinuit crucem, confusione contempta. Sicut filii parentes, et discipuli magistrorum in studio operis atque in certaminibus attendunt, informantes mentem ex parte [Col. 0918C] doctorum, sumentes quasdam regulas ab eis per visum, ita et nos si volumus currere et discere ut bene curramus ad auctorem sive consummatorem Jesum Christum, attendamus qui dixit nobis: Discite a me quia mitis sum et humilis corde (Matth. XI); et alibi: Si me, inquit, persecuti sunt, et vos persequentur (Joan. XV); et: Si patremfamilias Beelzebub vocaverunt, quanto magis domesticos ejus? (Matth. X.) Attendamus in Christum, et accipiamus in illo exemplum patientiae, qui dixit: Qui perseveraverit usque in finem, hic salvus erit (Matth. XXIV). Ipse namque est auctor fidei et consummator. Auctor fidei nobis est, quia ipse nobis fidem infundit. Non enim possumus credere, nisi ab illo praeveniamur. Unde ipse fidelibus suis dicit: Non vos me elegistis, [Col. 0918D] sed ego elegi vos (Joan. XV). Ipse consummator fidei, sive perfector est, quia consummationem sive perfectionem nobis praestat in hoc ut in fide perseveremus. Sive in hoc perfector est fidei, quia dat voluntatem atque possibilitatem perficiendi bonum, quo ipsa fides exornetur. Nam fides sine operibus perfecta non est: mortua enim est (Jac. II). In illo enim omnes perfectionem habemus qui proposito sibi gaudio sustinuit crucem. Ipse Filius Dei proponens sibi, hoc est in praesentia sua statuens gaudium resurrectionis atque ascensionis in coelum, totiusque gloriae quam percepit post resurrectionem sustinuit crucem propter hoc quod in postremo videbat sibi profuturum. Confusione contempta, hoc est pro [Col. 0919A] nihilo deputata verecundia, quoniam sine erubescentia et verecundia illud opprobrium sustinuit. Gaudium namque maximum fuit illi quod pro nobis est passus, ut voluntatem Dei Patris impleret pro quo postea potentiam supra omnem creaturam accepit. Unde ipse dicit: Desiderio desideravi hoc pascha manducare vobiscum (Luc. XXII). Si igitur ille qui nullam habuit necessitatem ut crucifigeretur, crucifixus est propter nos, quanto magis justum est nos omnia fortiter tolerare? Ad hoc itaque Dominus apparuit in carne ut humanam vitam admonendo excitaret, exemplum praebendo accenderet, moriendo redimeret, resurgendo repararet. Propter hoc enim morietur, ut doceret nos nihil exstimare gloriam quae ab hominibus defertur. Atque in dextera sedis [Col. 0919B] Dei sedet, hoc est in prosperitate aeternae vitae et plenitudine paternae majestatis. Si nulla esset alia Dei promissio et exhortatio, istud solum exemplum debuerat sufficere, quod in hoc loco de Christo ostendit Apostolus ad persuadendum omnia adversa patienter tolerare, ut cum Christo mereamur considere in gloria. Recogitate, eum qui talem sustinuit a peccatoribus adversus semetipsum contradictionem, ut non fatigemini animis vestris deficientes. Omnia adversa quae Christus sustinuit a Judaeis: plagas scilicet, irrisiones, sputa, colaphos, alapas, blasphemias, ipsamque mortem, Apostolus solo nomine contradictionis ostendere voluit. Rememoramini, inquit, Christum, qui tanta ac talia sustinuit contraria pro peccatoribus, qui peccatum non fecerat: [Col. 0919C] ut nos qui transgressores et peccatores esse dignoscimini, non fatigemini deficientes in animis vestris: sed imitando illum, sustinete similia patienter. Adversus temetipsum sustinuit Christus contradictionem, id est, dimisit illos secundum quod voluerunt facere contra se: nihil eis contradicens. Hortatur autem eos ne deficiant in tribulationibus, dum usque ad martyrium et sanguinis effusionem non adhuc pervenerant. Unde et subdit: Nondum enim usque ad sanguinem restitistis, adversus peccatum repugnantes. Ac si diceret: Et si amisistis facultates terrenas, exspoliati a contribulibus vestris, tamen mortem non sustinuistis. Adhuc enim vivi manetis. Usque ad sanguinem restitit pugnans adversus peccatum, qui pro veritate fidei adversus infideles pugnavit [Col. 0919D] usque ad mortem, sicut sancti apostoli, eorumque successores fecerunt: nam infidelitatis peccatum maximum est: dum autem quis vult decipere aut blanditiis, aut terroribus, pugnans pro fide contra infideles, utique adversus peccatum repugnat. Potest et de omni peccato intelligi, de mala videlicet suggestione, et prava voluntate, immundoque desiderio: quibus qui resistit non consentiendo eis, adversus peccatum pugnat.

Et obliti estis consolationis, quae vobis tanquam filiis loquitur, dicens: Fili mi, noli negligere disciplinam Domini, neque fatigeris dum ab eo argueris. Sapientia Dei Patris, quae per Salomonem loquebatur, inter caetera etiam protulit hoc per os illius, [Col. 0920A] quod beatus Apostolus modo in exemplum assumpsit, hortans Judaeos ne deficiant in tribulatione: quia a Domino arguuntur causa probationis. Dicit ergo: Fili mi, noli negligere, sive negligenter ducere disciplinam Domini. Disciplina dicta est a discendo, quae alio nomine correctio morum potest appellari. Dum enim quis angustiis et tribulationibus afficitur, non debet fatigari nec deficere: sed potius patienter sustinere, recogitans quia a Domino corrigitur.

Quem enim diligit Dominus castigat: flagellat autem omnem filium quem recipit. Ideo haec testimonia ponit Apostolus, ut sicut filli a parentibus suis flagellantur, ut digni sint ad haereditatem paternam accedere, unde et plerumque stare tota nocte in [Col. 0920B] frigore jubentur, variisque modis excoquuntur: ita et isti similiter correctiones a Deo alacri animo sustineant, ut ad veram haereditatem perpetuae patriae pervenire sint idonei. Sunt enim multi qui in prosperis Domino serviunt: sed tamen in adversis cedunt. Hi tales non sunt adhuc perfecte probati ad haereditatem captandam. Unde Apostolus quem in prosperis bene vivere docuit, ne in correctione deficiat hortatur: quoniam filium quem diligit Dominus ad hoc ut haeredem illum regni coelorum constituat: castigat illum variis diversisque modis, et flagellat aut infirmitate aut paupertate, aut persecutione, aut tormentis. Notandum autem quia non omnis qui flagellatur, filius est: sed omnis filius flagellatur. Quem ergo sanctorum ab hoc saeculo ad haereditatem sempiternam [Col. 0920C] legimus pervenisse sine flagellatione divina? Quapropter tanto minus de flagello quo castigamur, murmurare debemus: quanto certius in eo paternae dilectionis affectum sentimus. Unde ipse dicit: Ego quos amo, arguo et castigo (Apoc. III). At vero multi flagellabant: ut Antiochus et Herodes, non ut ad haereditatem assumantur, sed ut hic ex parte demonstretur, quae mala passuri sint post mortem.

In disciplina perseverate. Tanquam filiis charissimis vobis offert se Deus, subaudis: ut haereditatem patriae coelestis capiatis; ac si diceret: Melius est vobis per disciplinam et correctionem, quae affectu paterno agitur, transire ad haereditatem coelestem, quam extra disciplinam esse, sicque ad poenas descendere [Col. 0920D] inferni. Putatis enim quod odio vos habeat ac dereliquerit Deus, per haec quae passi estis? Si hae non pateremini, tunc magis hoc vos cogitare competebat. Nam si flagellat omnem filium quem recipit, qui non flagellatur sine dubio non est in numero filiorum. His verbis ostendit eis, quia unde putabant se derelictos esse: inde magis credere poterant diligi ab illo. Quis enim filius quem non corripit pater? Solet aliquoties paterfamilias filios alienos negligere: suos vero castigare et corripere, ne eos opprimat mala negligentia. Nullus est pater sapiens qui non corripiat filios delinquentes, et aliquando bona agentes increpat ut ad meliora accendantur. Unde et Heli, quia filios suos non corripuit, [Col. 0921A] non meruit eos haeredes sacerdotii post se derelinquere (I Reg. I).

Quod si extra disciplinam estis, cujus participes facti sunt omnes boni filii, vel Patres sancti superius memorati, ergo, adulterini et non filii estis. Quisquis extra disciplinam Domini manet, cujus disciplinae participes facti sunt omnes boni filii pertinentes ad haereditatem coelestem, adulterinus filius est, nec pertinet ad haereditatem paternam, quia non est filius liberae. Cavete ne sitis adulterini filii. Omnes enim infideles et negligentes disciplinamque Domini contemnentes, adulterini et non filii reputantur. Deinde patres quidem habuimus eruditores, et reverebamur eos. Num multo magis obtemperabimus Patri spirituum, et vivemus? Deinde, subaudis considerare debemus, [Col. 0921B] quia patres habuimus eruditores, et timebamus eos, nonne multo magis obtemperabimus Deo patri spirituum, et vivemus in gloria aeterna? Pater spirituum vel creator animarum, Deus omnipotens est, quia omnia creavit primum ex nihilo, deinde vero ex elementis corpora hominum, alienorumque animalium, animam vero hominis ex nihilo creavit, et creat adhuc. Non est enim putandum, quod anima pars Deitatis sit, quoniam Deitas non est creata, anima autem creata est. Idcirco autem omnipotentem Deum creatorem animarum appellat non corporum, cum omnium creator sit, quia corpus nostrum ex semine paterno simulque materno conficitur: anima vero semper a Deo ex nihilo creatur. Si, inquit, patres carnales timebamus, a quibus temporaliter [Col. 0921C] erudiebamur, ut haeredes illorum mereamur fieri, quanto magis Creatori animarum obedire atque obtemperare debemus, ut cum illo in gloria aeternae beatitudinis vivamus. Nec solummodo differentia est inter eos propter discretionem personarum, quia isti terreni, ille est coelestis, sed etiam ipsa causa disciplinae atque eruditionis. Non enim ad eamdem causam, vel ad res spiritales erudiunt, sed ad id quod eis videtur, sicut Apostolus manifestat, dicens: Et illi quidem, patres carnales, ex quorum semine corpora sumpsimus, in tempore paucorum dierum, secundum suam voluntatem erudiebant nos: hic autem, Pater scilicet spirituum, ad id quod utile est erudit nos, hoc est ad salutem et utilitatem animae nostrae: in recipiendo sanctificationem [Col. 0921D] ejus. Illi quidem patres carnales ad hoc erudiunt nos, ut ipsis simus utiles secundum suam voluntatem, quae in omnibus non est utilis: Deus vero omnipotens ad omnia utilia nos instituit, ut animae nostrae in salutem consequamur et recipiamus sanctificationem ejus, videlicet ut simus sancti secundum quemdam modum, sicut et ipse sanctus est, juxta quod ipse dicit: Sancti estote, quia ego sanctus sum (Lev. XI). Ad hoc, inquam, nos erudit et castigat, ut nos efficiat dignos suis muneribus. Unaquaeque etenim gens secundum suam voluntatem filios erudit, sicut consuetudo fuit Romanorum suos filios erudire in re militar et Graecorum litteris instituere suos.

[Col. 0922A] Omnis autem disciplina in praesenti quidem videtur non esse gaudii, sed moeroris; postea autem fructum pacatissimum exercitatis per eam reddet justitiae. Omnis, inquit, disciplina tam humana quam divina, tunc quando discitur, non videtur esse disciplina gaudii, sed moeroris. Ideo autem hanc omnem et divinam et humanam disciplinam vocavit, quia quidquid discitur, disciplina vocatur. Idcirco autem in praesenti non videtur disciplina gaudii, sed moeroris, quoniam flagellatur saepissime et constringitur, de quo id agitur sustinet famam, patitur frigus omnemque laborem. At vero cum pervenerit ad perfectionem, gaudet, laetatur, gratissimamque mercedem recipit, sicut Apostolus dicit: Postea, inquiens, cum pervenerit ad culmen perfectionis, reddet ei eadem [Col. 0922B] disciplina pacatissimum fructum justitiae per eam exercitatis, id est per eamdem disciplinam probatis atque perfectis. Fructum autem pacatissimum vocat gratissimam atque acceptissimam remunerationem quam percipiunt hi qui per eamdem disciplinam exercentur atque probantur. Verbi gratia: Romani tirones, qui in disciplina rei militaris sunt exercitati, multa contraria primum sustinentes postea gavisi sunt, monarchiam totius orbis possidentes. Similiter intelligendum de his qui in disciplina divina affliguntur, qui praemia aeterna recepturi sunt, sicut sancti apostoli, martyres et doctores Ecclesiae. Propter quod remissas manus et soluta genua erigite, et gressus rectos facite pedibus vestris, ut non claudicans quis erret, magis autem sanetur. Propter quod? [Col. 0922C] quia propter disciplinam mercedis praemium redditur, gaudiumque subsequitur: vel propterea ut possitis haereditatem supernam cum bonis filiis percipere, remissas manus a bono opere, et torpentes otio pigritiae: et soluta genua erigite ad bona opera agenda. Per pedes autem et genua, debemus accipere bona opera, sicut et per manus, per gressus autem intellectum intentionemque mentis, et est sensus: Talia opera agite, quae perfectum intellectum habeant quod bona intentione fiant. Recte, inquit, ambulate, ne claudicatio plus accrescat, sed potius ad statum rectitudinis erigatur. Remissas manus et genua soluta mandat erigere, sicut et Isaias praecipit, dicens: Confortate manus dissolutas, et genua debilia roborate (Isa. XXXV, 3), ut non claudicans [Col. 0922D] quis erret, id est, ut non haesitans quis in fide bonisque operibus erret via rectitudinis, magis autem sanetur a peccatis credendo recte in Deum, ac si diceret: Qui non recte credit, melius est ut firmius et tenacius credat quatenus omnibus modis inveniat medicinam animae suae. His autem verbis haesitationes eorum tangit, ad hoc ut sine aliqua dubitatione crederent in Deum.

Pacem sequimini cum omnibus, subaudis bonis, et sanctimoniam sine qua nemo videbit Deum. Plurima quidem sunt, quae formam discretionemque christianitatis ostendunt, sed plus omnibus ac melius charitatis mutuae affectus et pax, quae omnium hominum corda consociat. Quapropter dicit ipsa Veritas: [Col. 0923A] Pacem relinquo vobis (Joan. XIV, 27); et iterum: In hoc cognoscent omnes quia mei estis discipuli, si dilectionem habueritis ad invicem (Id. XIII, 35); propterea Apostolus dicit: Pacem sequimini cum omnibus bonis. Pacis autem nomine intelligenda est dilectio et concordia. Sanctimonia autem dicitur castitas mentis et corporis ac si diceret: Ita diligite omnes bonos ut vosmetipsos, et si in vobis castitas, sive munditia mentis et corporis, quoniam sine pace et sanctimonia nemo videbit Deum. Beati enim pacifici, quoniam ipsi filii Dei vocabuntur. Beati mundo corde, quoniam ipsi Deum videbunt (Matth. V). Contemplantes nequis desit gratiae Dei. Quid dicit contemplantes, id est diligenter attendentes atque considerantes, ut quis vestrum dicit gratia Dei, sic [Col. 0923B] loquitur cum eis tanquam cum viatoribus, qui cum numero et comitatu in longa itinera permaneant quibus solet dicere is qui eis praeest: Videte ne aliquis remaneat qui non pergat nobiscum; veluti si diceret: Non hoc tantum requiro, ut vos soli gratiam consequamini, patriamque coelestem intretis, sed etiam inspiciatis et caeteros. Gratiam autem Dei dicit, fidem, spem, et charitatem, per quas meretur homo gratiam Dei invenire, quia cum istis habet, et reliquas. Sive gratiam Dei dicit remissionem peccatorum, quae nobis gratis datur a Deo in baptismo. Videte, inquit, ne quis vestrum alienas sit a gratia Dei, quae datur in baptimate, vel a fide perfecta, caeterisque virtutibus, ne qua radix amaritudinis sursum germinans impediat, et per illam inquinentur [Col. 0923C] multi. Radicem amaritudinis vocat voluntatem malam, pravamque intentionem, unde procedit peccatum amaritudinis. Nam sicut radix amara fructus dulces non potest proferre, sed sui similes, hoc est amaros, sulphureus quoque fons aquas non emittit habiles ad bibendum, ita mala voluntas et intentio prava malam operationem et peccatum amaritudinis a se emittunt quibus impeditur iter ad patriam ascendendi coelestem, atque per illam malam voluntatem de qua procedunt semina nequitiae, inquinantur multi, quia modicum fermentum totam massam corrumpit, et uno peccato infidelitatis, omnia opera quae poterant bona esse depravantur, et uno peccatore multi coinquinantur. Radix enim amaritudinis specialiter peccatum infidelitatis potest intelligi, licet [Col. 0923D] ad malam voluntatem, atque intentionem nequam, ut diximus, referatur. Et congrue peccatum amarum dixit esse, quoniam nihil amarius est illo postquam fuerit perpetratum. Quod experimento agnoscunt, qui post admissum delictum, conscientiae moerore macerantur, diraque satis amaritudine consumuntur in tantum ut amaritudo ipsius delicti, ipsum intellectum, ipsamque rationem aliquoties subvertat, sicut de Cain legimus qui in desperationem ruit.

Ne quis fornicator aut profanus ut Esau, qui propter unam escam vendidit primogenita sua. Fornicator appellatur Esau, qui contra voluntatem patris et matris uxores alienigenas duxit (Gen. XXXVI). Profanus [Col. 0924A] autem proprie dicitur irreligiosus, quasi porro, id est longe a fano et templo Dei, hic autem pro castrimargo, sive pro illo qui utile pro inutili vendit, ponitur. Quod bene congruit Esau, qui fuit castrimargus atque gulosus, vendens primogenita sua pro vili cibo, pro lenticula scilicet rufa. Primogenita autem isto in loco appellantur honor et dignitas sacerdotii. Ante sacerdotium enim Aaron, quo a Deo constitutum est in lege, omnes primogeniti sacerdotes erant sicut fuit Sem qui et Melchisedech primogenitus filius Noe fuit. Magna etenim dignitas erat habere primogenita, quoniam et de substantia atque haereditate paterna majorem portionem sumebant, vestimentorumque ornatu locupletior splendebat. Unde legitur in Genesi, quod Rebecca [Col. 0924B] accipiens vestimenta Esau valde bona, quae apud se domi habebat, induit ea Jacob, sicque adduxit eum ad patrem (Gen. XXVII). Qui ut sensit odorem, vestimentorumque ejus fragrantiam, dixit: Ecce odor filii mei quasi odor agri (Ibid.). Quia ergo inter Judaeos eranquidam sectatores Esau in fornicatione atque castrimargia, reducit eis Apostolus ad memoriam factum Esau, hortans cavendum ab omnibus illis, ne quis illi similis fieret qui pro delectatione temporalium rerum, usque ad vendenda sua primogenita pervenit. Propria siquidem negligentia et cupiditate vendidit honorem, quem a Deo perceperat, et pro parva re magnam gloriam perdidit. Postremus factus est, qui erat primus: et qui erat secundus, mansit primus. Scitote enim quoniam postea cupiens haereditare [Col. 0924C] benedictionem, reprobatus est, subaudis a Deo. Narrat historia Genesis (Ibid.) quod Esau revertens de agro, ut comperit se praeventum a fratre ad benedictionem patris, dixit cum lacrymis et clamore magno: Num unam benedictionem habes, pater? Benedic etiam et mihi. Cui Isaac: Dominumtuum illum constitui, et ultra, fili mi, tibi quid faciam? (Ibid.) Tandem victus Isaac clamoribus illius, dedit ei benedictionem de divitiis hujus saeculi: et ut in his quae terra profert abundaret dicens: In pinguedine terrae et in rore coeli desuper, erit benedictio tua (Ibid.). Apparet ergo quia cum voluisset haereditare benedictionem paternam, dignitatem videlicet sacerdotii recipere, quae jam amiserat necnon et sanctitatem patris cum spiritu prophetiae, peccatis impedientibus ad hoc perductus [Col. 0924D] est, ut reprobaretur a Deo, et fraudaretur a fratre benedictione paterna. Unde et sequitur: Non enim invenit poenitentiae locum, quanquam cum lacrymis inquisisset eam. Quare non invenit poenitentiae locum, id est veniam per poenitentiam, quam cum lacrymis quaesivit? Quia ita non quaesivit ut debuit. Lacrymae enim illae indignationis fuerunt potius amissi honoris et rancoris contra fratrem quam humilitatis veraeque poenitentiae, unde et dixit: Venient dies luctus patris mei ut occidam Jacob fratrem meum (Ibid.), quapropter quanquam cum lacrymis inquisisset eam, jam ad illum locum benedictionis non potuit pervenire ut frater suus. Ita enim debuerat poenitere, sicut de Petro legimus, qui cum Dominum [Col. 0925A] negasset, egressus foras flevit amare (Luc. XXII). Idcirco illi dimissum est tam grande peccatum quoniam sicut debuit poenitentiam egit. Non enim accessistis ad tractabilem et accessibilem ignem et turbinem et caliginem et procellam, et tubae sonum, et vocem verborum. Mos est illorum qui comparationes faciunt, ut alteram partem deprimant atque extenuent, ut res alterius partis emineat. Sic et Apostolus ex comparatione illorum quae fuerunt in Veteri Testamento, nostra majora ostendit et clariora, mansuetiora quoque et meliora atque admiratione digna. Facit enim nunc differentiam inter Christum et Moysen, inter Evangelium et legem, inter coelum et montem Sina, aspersionem sanguinis legalis, et emundationem sanguinis Christi. Multo enim meliora [Col. 0925B] sunt ista quam fuissent illa. Ibi enim requiescet umbra, hic veritas tenetur et panditur. Non accepistis, inquit, ad tractabilem et accessibilem ignem, id est, non accessistis ad visibile et palpabile lumen ignis quod visu corporeo tractari possit, sicut de veteri populo Judaico legimus, sed invisibilem et incomprehensibilem Deum. Haec in Sina monte facta referuntur, quando data est lex, ignis videlicet, turbo, caligo, procella, tubae sonus, et vox verborum. Visus est, inquit Dominus Deus in monte Sina (Ex. XIX, XX). Turbo est ventus validus auferens stipulas et levia quaeque ac pulverem terrae involvens, plerumque etiam extollit quae ponderosa sunt. Caligo est tenebrositas fumi et ignis. Procella est tempestas et pluvia. Facta sunt autem ista quando lex dabatur ut [Col. 0925C] corda Judaeorum prona ad peccandum concuterentur, ne ipsam legem auderent transgredi. Unde et terraemotus exstitit ibi, ut ipsi ex toto terrore percussi, ad Deum coelorum confugium facerent. Tenebrae autem sicut et caligo obscuritatem ipsius legis designant. Turbo sive commotio ventorum, comminationem ipsius legis, quae dicit, si quis hoc vel illud fecerit, occidatur. Procella ipsam vindictam: tubaesonus praesentiam et adventum Dei omnipotentis, unde idem Apostolus alias dicit: In jussu et in voce archangeli et in tuba Dei descendet de coelo (I Thess. IV, 16): per tubam autem intelligitur ipsa vox angelorum. Non enim est putandum quod aenea aut cornea tuba angeli increpaverint. Vox quoque verborum non ipsius omnipotentis Dei [Col. 0925D] intelligitur, sed angelorum. Per subjectam enim creaturam, hoc est per angelum, loquebatur Deus ad Moysen. Nam quod non esset vox Dei, Dominus demonstrat in Evangelio, loquens Judaeis: Neque vocem ejus audistis, neque speciem ejus vidistis (Joan. V). Et quod Moyses cum angelo, non cum Domino fuerit locutus ostendit beatus Stephanus in concione sua quam habuit cum Judaeis: hic est, inquiens, Moyses, qui fuit cum angelo, qui loquebatur ei in monte Sina. Evangelium autem non fuit datum in tremore neque cum comminatione, sed affectu paterno. Locutus est Dominus fidelibus tanquam filiis. Nam ascendens in montem quando inter caetera praecepta vitae octo beatitudines eis protulit, non apparuerunt [Col. 0926A] neque visa sunt signa quibus terrentur, sicut quando lex data est. Sequitur: Quam vocem tubarum et angelorum, qui audierunt excusaverunt se, ne eis fieret verbum, id est, ne eis loqueretur. Non enim portabant quod dicebatur ad eos, hoc est non poterant ferre vocem angeli prae timore, unde et dixerunt Moysi: Loquere tu nobis, non loquatur nobis Dominus, ne forte moriamur (Exod. XX). Nimio enim timore fuerant perculsi, videntes totum montem Sina fumare, procellas quoque et tonitrua et voces tubarum (Ibid.). Et si bestia tetigerit montem, lapidabitur, subaudis lapidibus grandinis coelitus missis. Sic enim praeceperat Dominus: Longe se faciant filii Israel a monte, quoniam si homo aut aliqua bestia accesserit ad montem, lapidibus grandinis interficietur. [Col. 0926B] Et ita terribile erat quod videbatur, subaudis ut neque auderent audire, neque accedere ad montem.

Moyses enim dixit: Exterritus sum et tremebundus. Si Moyses exterritus est, quid dicendum de aliis? Sed accessistis ad Sion montem et civitatem Dei viventis, Hierusalem coelestem. Ex superioribus ista pendent, ubi dictum est, non accessistis ad tractabilem et accessibilem ignem montis Sinai, sed accessistis ad Sion montem, caetera per parenthesim dicta sunt. Per Sion autem quae interpretatur speculatio, et per Hierusalem quae interpretatur visio pacis, vult intelligi coelestem patriam, Ecclesiam videlicet supernam, quae constat ex angelis et hominibus justis, ad quam acceditur fide et desiderio. Accessistis, inquit, ad Sion montem, hoc est ad civitatem Dei viventis [Col. 0926C] Hierusalem fide et desiderio. Et accessistis ad frequentiam sive multitudinem multorum millium angelorum, consociati illis in fide, consociandi iterum in gloria, juxta quod Dominus dicit: Erunt electi sicut angeli Dei in coelo, et accessistis ad Ecclesiam primitivorum qui conscripti sunt in coelis. Ecclesiam primitivorum debemus accipere in apostolis, qui primi crediderunt, quorum fidei illi adjuncti sunt credendo: et quorum nomina scripta sunt in memoria omnipotentis Dei, juxta quod ipsa Veritas eis dixit: Gaudete quia nomina vestra scripta sunt in coelis (Luc. X). Et accessistis ad Deum judicem omnium, id est ad Dominum Jesum qui dicit: Pater non judicat quemquam, sed omne judicium dedit Filio (Joan. V), per illum enim judicabit Deus Pater non solummodo [Col. 0926D] Judaeos, sed omnes homines: et accessistis ad spiritum justorum perfectorum. Spiritum justorum vocat Spiritum sanctum, per quem sanctificantur omnes in baptismate, accipientes ab illo remissionem omnium peccatorum: et bene perfecti vocantur, quia tunc justi perfecti existent, dum ab omnibus contagiis mundantur, sive spiritum justorum perfectorum dicit, animas sanctorum qui apud Deum probabiles exstiterunt, quibus conjuncti fuerant illi fide et desiderio. Accessistis quoque ad Jesum mediatorem Testamenti Novi. Dominus Jesus per hoc quod homo pariter et Deus est, mediator noster est, quoniam sicut Moyses mediator fuit inter Deum et populum, verba Dei referens ad populum, rursusque populi ad [Col. 0927A] Deum secundum quod ipse dicit: Ego sequester vester medius inter Deum et vos (Deut. V, 5), ita et Dominus Jesus verba Dei Patris retulit nobis, et modo nostra refert ad illum interpellans assidue pro nobis, simulque sua passione confirmans nobis Testamentum Novum. Ad aspersionem quoque sanguinis accessistis melius loquentem quam Abel. More legis, aspersionis nomine emundationem Christi sanguinis intimavit, quoniam mundatio quae per sanguinem fiebat, aspersio vocabatur. Accesserunt ergo illi ad sanguinem Christi sive ad emundationem, hoc est ad passionem ejus quoniam fide passionis ejus mundati sunt. Sanguis vero Christi melius loquitur quam sanguis Abel, quia sanguis Abel vindictam exposcebat homicidae fratris: sanguis vero Christi vitam et indulgentiam implorabat [Col. 0927B] suis persecutoribus, dicente illo ad Patrem: Pater, ignosce illis, quia nesciunt quid faciunt (Luc. XXIII, 34). Vel certe melius loquitur dum nos loquentes facit quod Jesus ipse est Filius Dei, cujus passione sumus redempti et baptismate abluti: et quia per sanguinem ejus sumus effecti filii Dei, Videte ne recusetis loquentem, quod est dicere: Cavete ne contemnatis Jesum loquentem per Evangelium suum, quoniam in dextera Patris sedet considerans quod unusquisque nostrum agat (Luc. XXIV). Si enim illi non effugerunt, recusantes eum qui super terram loquebatur, multo magis nos qui de coelis loquentem nobis avertimus, subaudis non effugiemus, ac si diceret: Si patres vestri vindictam omnipotentis Dei non effugerunt, qui praecepta illius praevaricati sunt [Col. 0927C] fabricando idolum, quae per Moysen vel per angelum data sunt illis, quorum uterque in terra loquebatur, multo magis nos non poterimus evadere vindictam illius, si praecepta quae per Filium data sunt, contempserimus. Illi eum in terra loquentem audierunt, nos de coelo: propter unitatem autem personae quam habet Filius Dei in duabus naturis, dicitur de coelo nobis loqui. In terra enim videbatur loqui per humanitatem, sed erat in terra et in coelo per divinitatem. Unde ipse dicit: Nemo ascendit in coelum, nisi qui descendit de coelo, Filius hominis qui est in coelo (Joan. III). Similiter dum Evangelium praedicatur in terris, ipse quoque de coelo nobis loquitur: quapropter audiendus est multo melius quam Moyses. Sequitur, cujus vox movit terram [Col. 0927D] tunc, subaudis quando lex data est, nunc repromittit, dicens: Adhuc semel et ego movebo non solum terram, sed etiam coelum. Ipse qui tunc jussione movit montem Sina, et terram in circuitu ejus ubi populus stabat, quando Moysi dedit legem, ipse nunc repromittit, non partem terrae movendam a se, neque ipsam totam terram solummodo, sed etiam coelum. Et ideo quanto majora opera fieri promittit, tanto magis timendus est. Licet enim terraemotus saepius fuerit in diversis locis diversisque partibus mundi, non fuit tamen per totum mundum, et si mota est terra, non tamen coelum. Unde bene dicit semel futurum esse hoc in die judicii, ostendens quia nunquam iterum movebuntur. Unde et sequitur: [Col. 0928A] Quod autem adhuc semel dicit, ostendit mobilium translationem tanquam factorum, ut maneant ea quae sunt immobilia. Ista motio coeli et terrae ad innovationem et meliorationem illorum pertinet. Terra quidem, appropinquante die judicii, motum sustinebit, sed pariter movebuntur coelum ac terra: et mutabuntur ab hac specie in meliorem, juxta quod Apostolus dicit alibi: Praeterit figura hujus mundi (I Cor. VII). Mutata figura, remanebit substantia, eritque postea coelum novum et terra nova. Coelum autem hic non sidereum neque aethereum, sed istud aereum accipe, a quo et aves coeli dicuntur.

Itaque regnum immobile suscipientes, subaudis nunc in spe, quod percepturi sumus in re, habemus gratiam per quam serviamus placentes Deo cum [Col. 0928B] metu et reverentia. Regnum immobile, Ecclesia est coelestis quae constat ex angelis et hominibus justis. Regnum autem Dei Ecclesia ista est, et regnum Ecclesiae omnipotens Deus est. Hoc regnum modo suscipimus in spe, tunc autem percipiemus in re, cum tradiderit Christus regnum Deo et Patri. Idcirco autem appellatur regnum immobile, quoniam si coelum et terra immobiliter permanebunt post immutationem, multo magis electi post resurrectionem immobiliter immortalitatem in corpore, et incommutabilitatem in anima percipient, regnaturi cum Deo aeternaliter: eruntque ipsi regnum immobile omnipotentis Dei, et regnum illorum contemplatio sanctae Trinitatis. Et quod istud regnum immobile suscipiamus in re, hortatur Apostolus ut habeamus [Col. 0928C] gratiam, per quam serviamus Deo, placentes illi. Gratiam autem dicit fidem rectam, spem certam, charitatem perfectam, cum operatione sancta, per quae debemus Deo servire cum metu, timentes illum ut Deum et judicem omnium, et cum reverentia diligentes illum ut patrem. Timere eum debemus, ne et hic flagellemur, et postmodum a requie separemur.



CAPUT XIII.

Etenim Deus noster ignis consumens est. Deus omnipotens ignis appellatur, non ut materiam quam fecit consumat, sed quod exterius homo attrahat, rubiginem scilicet peccatorum. Non enim illud consumit quod ipse fecit: sed quod malitia hominum intulit. Agit et illud iste ignis, dum corda videlicet [Col. 0928D] hominum ad amorem Dei accendit. De quo igne veritas dicit: Ignem veni mittere in terram, et quid volo nisi ut ardeat (Luc. XII, 49)? Terra enim vocata sunt corda terrena, quae dum semper in infimis cogitationibus desideriisque terrenis versantur, a malignis spiritibus quasi terrena conculcantur. Sed ignem Dominus in terram mittit cum afflatu Spiritus sancti corda carnalium hominum ad amorem Dei et proximi accendit. Ecce quare appellatur omnipotens Deus ignis, videlicet quia rubiginem peccatorum consumit, et corda hominum ad charitatem accendit. Sed potest adhuc quaeri quare assimiletur igni? Ad hoc vero respondendum est: quia sicut ignis latet in silicibus et petris, ita omnipotens Deus in [Col. 0929A] creatura sua manet: sed tamen non videtur.

Charitas fraternitatis maneat in vobis. Quod est dicere: Ita diligite omnes, sicut vosmetipsos, recogitantes vos habere unum Deum Patrem omnipotentem, et unam matrem Ecclesiam, sive ex uno patre Adam, et una matre Eva progenitos esse: et hospitalitatem nolite oblivisci. Non dixit: Hospitales estote, sed hospitalitatem nolite oblivisci. Fuerant enim illi satis hospitalitatibus dediti, antequam exspoliati essent propriis facultatibus, sed postquam enudati sunt ex maxima parte propria substantia, erant iterum nimium tenaces. Quapropter hortatur eos Apostolus, ut secundum possibilitatis modum, hospitalitatis officium adimplerent, dicens eis: Hospitalitatem nolite oblivioni tradere pristinam. Hospitalitas [Col. 0929B] autem hilari mente et animo laeto est agenda, juxta quod beatus Petrus dicit: Hospitales invicem sine murmuratione (I Petr. IV, 9). Et alibi: Hilarem datorem diligit Deus (II Cor. IX, 7). Sequitur: Per hanc enim placuerunt quidam Deo, angelis hospitio receptis, ut Abraham qui meruit promissionem de filio accipere, et Loth qui liberatus est de excidio Sodomorum, unde ipse judex omnium dicturus est in die examinis: Quandiu fecistis uni ex minimis meis, mihi fecistis (Matth. XXV, 40).

Mementote vinctorum tanquam simul vincti, hoc est, sicut optaretis vobis subveniri, vestrique meminisse si essetis vincti in carcere, ita mementote illorum qui pro fide Christi vinculati tenentur, videlicet tanquam et vos simul sitis vincti cum illis, et laborantium, [Col. 0929C] subaudis mementote, tanquam et ipsi in corpore sitis morantes, quod est dicere. Quia in corpore adhuc estis morantes, per quod experimento cognoscitis quid necesse est laborantibus, mementote illorum qui laborant in doctrina et operatione sancta, subministrando victum, vestimentum, sicut velletis vestri meminisse, si taliter laboraretis. Per hoc enim quia in corpore mortali manetis, sicut et illi experimento probatis quia militia est vita hominis super terram (Job. VII, 1), et homo ad laborem nascitur, sicut avis ad volatum.

Honorabile connubium, subaudis sit in nobis, sicut placet Deo, et thorus immaculatus. Connubium dicitur a connubendo. Erant quidam tunc temporis qui condemnabant nuptias, dicentes immundum esse [Col. 0929D] conjugale connubium, nec esse mundum posse a lecto conjugis surgentem. Unde beatus Apostolus legitimum connubium, quod causa amoris filiorum sit, non causa libidinis explendae, non solum concedit, sed etiam dicit Deo illud placere. Honorabile enim connubium est, amore filiorum legitime uxorem ducere temporibusque certis ab ea abstinere, nec plures uxores habere, quoniam in initio (ut Scriptura dicit) creavit Deus hominem ad imaginem suam, ad imaginem Dei creavit illum, masculum et feminam creavit eos dixitque eis: Crescite et multiplicamini (Gen. I). In sequentibus quoque dicitur, quod futuri essent duo in carne una. Hujusmodi connubii thorus immaculatus est, hoc est legitimus [Col. 0930A] concubitus absque fornicationis causa et immaculatus lectus, immaculati et illi inde surgentes, hoc est, maculam peccati inde non trahentes. Unde beatus Matthaeus apostolus dicit in quodam loco, quia legitimum conjugium et thorus immaculatus, sordes habent quodammodo in commixtione seminis, sed peccati maculam non habent. Melius est enim uxorem legitimam ducere, quam cum meretriculis fornicari, aut etiam aliorum uxores violare. Si vero non fuerit legitimum connubium, neque amore filiorum, sed causa libidinis explendae, pluresque fuerint uxores, jam non est honorabile connubium, neque thorus immaculatus, fornicatores enim et adulteros judicavit Deus. Fornicari est quoquo modo pollui, libidinemque explere, adulterare vero est alterius [Col. 0930B] thorum violare. Unde adulter, quasi alterius thorum violans, sed nunquid omnipotens Deus solummodo fornicatores et adulteros judicabit, hoc est, damnabit, praetermissis homicidis, sacrilegis, furibus, aliisque diversis criminibus involutis? Minime. Quare ergo Apostolus specialiter fornicatores et adulteros judicandos fore dixit? Nimirum quia de homicidis, sacrilegis, latronibus, parricidis, atque aliis peccatotorum pondere gravatis, nulla haesitatio est quin sint damnandi, de fornicatoribus vero et adulteris erant tunc temporis qui dubitabant, dicentes ad haec factos masculos et feminas a Deo, ut simul coeant, ideoque non esse peccatum cum qualibet muliere concumbere, quod omnino longe a veritate est. Unde Apostolus, cum primum dixisset honorabile connubium [Col. 0930C] et thorum immaculatum placere Deo, mox subintulit, Quia fornicatores et adulteros judicabit Deus, ostendens juste judicari fornicatores et adulteros. Si enim connubium concessum est, juste fornicatores suppliciis afficiuntur, juste puniuntur adulteri.

Sint mores sine avaritia, contenti praesentibus. Mos est honestas vitae et bene vivendi. Non dixit: Nolite possidere divitias, sed sint mores, id est vita et conversatio vestra sine avaritia. Avarus dicitur avidus auri, videlicet quia tenax est in largiendo, et cupidus in accipiendo et qui manum habet collectam ad dandum, et extentam ad accipiendum. De quo quidam sapiens admonuit, dicens: Non sit porrecta manus tua ad accipiendum et ad dandum collecta. Fortassis postquam exspoliati fuerant propria facultate [Col. 0930D] a non credentibus, cupiebant sub retentu eleemosynae iterum congregare divitias. Ideoque admonuit Apostolus ut essent mores illorum sine avaritia, contenti tantum praesentibus necessariis, non praecogitantes de futuro, juxta quod ipse alibi hortatus fuerat, dicens: Habentes victum et vestitum, his contenti simus (I Tim. VI); et ne forte dicerent: Quid facturi erimus si necessaria nobis contigerit deesse suffragia, proximis consolationem addidit, adhibens testimonium de libro Jesu Nave. Ipse enim Deus omnipotens dixit: Non te deseram neque derelinquam. Post mortem Moysi dixit Dominus Josue: Sicut fui cum Moyse, ita ero tecum. Confortare, et esto robustus (Dan. X); non te deseram, neque derelinquam. [Col. 0931A] Quod exemplum ut pertinet ad Josue, ita et ad omnem electum, qui spem suam in Deo habet positam. Nulla enim ratione mentitur, si in illo spem nostram ponimus.

Ita, subaudis est ille nobiscum, ut confidenter dicamus, Dominus mihi adjutor est, non timebo quid faciat mihi homo. Hominis nomine intelligitur hic, non solum carnalis quilibet adversarius, sed etiam hostis antiquus, qui homo appellatur, ab officio suo vocabulum sumens, eo quod hominem decipiat, sicut et Christus leo appellatur propter fortitudinem. Unde Propheta dicit: Eripe me, Domine, ab homine malo (Psal. CXXXIX), id est diabolo. Oportet ergo nos in omnibus tribulationibus seu tentationibus hunc versiculum Psalmographi seu Apostoli exclamare, dicentes: Dominus mihi adjutor est, non timebo [Col. 0931B] quid faciat mihi homo, id est quilibet hostis aut adversarius.

Mementote praepositorum vestrorum, qui vobis locuti sunt verbum Dei: quorum intuentes exitum conversationis, imitamini fidem. Omnes quidem praelati et doctores in quantum bona praedicant et bona operantur, audiendi sunt et imitandi: in quantum vero aut non recte praedicant, aut male vivunt, neque audiendi sunt neque imitandi; verbi gratia: Si recte praedicat, et bene vivit, audiendus est et imitandus: si vero neutrum agit, non est audiendus neque imitandus: at vero si recte praedicat, licet male vivat, non est contemnendus ut non audiatur. Unde Dominus dixit (Matth. XXIII): Quae dicunt facite, quae autem faciunt facere nolite. Quia ergo isti bonos praepositos [Col. 0931C] habuerant, sanctos videlicet apostolos eorumque successores, hortatur eos ut memores sint illorum, eorumque conversationis, considerantes exitum, hoc est perseverantiam usque in finem in fide recta, bonisque operibus imitarentur fidem, hoc est firmitatem bonorum. Quia ergo finem bonum habuit eorum conversatio, idcirco imitamini fidem illorum. Fidem autem firmitatem seu perseverantiam illorum dicit.

Jesus Christus heri et hodie, ipse et in saecula. Ad superiora pertinent ista, ubi testatus est dixisse Deum: Non te deseram neque derelinquam. Poterant illi respondere hoc non pertinere ad Dei promissum, quia non est nobis promissum, sed potius Josue promisit [Col. 0931D] hoc Deus; ad haec Apostolus: Nolite deficere, quoniam, sicut pertinet ad Josue ista promissio, ita pertinet ad vos, quoniam Jesus Christus qui unius essentiae existens cum Patre tunc temporis ipse fuit, ipse est, ipse erit et in saecula. Nolite putare quasi qui tunc temporis fuit et non sit modo. Idem ei qui fuit heri, idem erit et in saeculum. Heri autem praeteritum significat tempus: hodie, praesens: saecula vero, futurum sine termino, tanquam diceret: Ante saecula et in saecula et post saecula, semper manebit, sicut de illo Propheta dicit: Tu autem idem ipse es, et anni tui non deficient (Hebr. I).

Doctrinis variis et peregrinis nolite abduci. Doctrinae variae et peregrinae, nova dogmata sunt haereticorum, [Col. 0932A] quibus abducuntur et separantur simpliciores a veritate fidei, superstitiones quoque Judaeorum, qui docent abstinendum a quibusdam cibis, quos lex prohibet, quosdam vero concedunt. Quia ergo inter illos erant quidam carnaliter sapientes, qui escarum observatione et differentia seducebant quosdam, abstrahentes eos a doctrina evangelica, quae dixit omnia esse munda mundis (Tit. I), alloquitur illos Apostolus, ne illorum peregrina doctrina abducerentur. Quod et apertius manifestat subjungens: Optimum est enim gratia stabilire cor, non escis quae non profuerunt ambulantibus in eis. Optimum, inquit, et perfectum est, stabilire et consolidare intellectum animi in gratia Novi Testamenti, ut habeatis fidem perfectam, credentes omnia munda mundis, non stabilire in differentiis et observationibus [Col. 0932B] escarum, dicentes quosdam cibos mundos, quosdam immundos qui nihil profuerunt ambulantibus in illis observationibus. Post Domini adventum omnia illa quae in figura contingebant, cessaverunt: et maxime postquam Dominus dixit: Non quod intrat in os coinquinat hominem: sed omnia sunt munda mundis. Vidit siquidem Deus cuncta quae fecit, erantque valde bona. Melius est enim fidem retinere cum perfecto opere, quam de differentia ciborum disputare, rejiciendo illa quae Deus munda creavit. Una namque perfecta observantia est, abstinere a peccatis: nihil enim prodest abstinere a cibis si non abstineatur a peccatis. Nam licet gererent illi studium circa hujuscemodi observationes, [Col. 0932C] nihil eis profuit, si fidem non habuerunt. In hoc enim quod legem custodiebant, profuit illis: in hoc quod escis non vescebantur, nihil utilitatis perceperunt.

Habemus altare de quo edere non habent potestatem qui tabernaculo deserviunt. Legalem consuetudinem ad mysterium spiritalemque sensum refert Apostolus. Legis siquidem praeceptum erat ut decima die septimi mensis a festivitate paschali, festivitate videlicet propinationis, acciperent vitulum et hircum, et immolarent eum extra castra: sanguinem autem illorum animalium ferret pontifex in Sancta sanctorum, oraturus solus pro populo: carnes vero illorum portarentur extra castra, ibique concremarentur, nec esse licitum alicui tabernaculo deservienti ex illis comedere. Spiritualiter autem [Col. 0932D] illa duo animalia, videlicet vitulus et hircus, figuram tenent Domini Salvatoris: Ipse est enim vitulus, quem pius pater in regressione filii prodigi immolavit, ipse et hircus qui pro peccatoribus oblatus est. Pontifex quoque ille qui cum sanguine illorum animalium intrabat in Sancta sanctorum oraturus pro populo, typum gerebat istius veri pontificis, qui cum sanguine passionis suae in interiora patriae coelestis intravit, oraturus pro fidelibus suis. Immolabantur illa animalia intra castra sed carnes illorum extra castra comburebantur, quia et Redemptor noster in Hierusalem quasi intra castra immolatus est vocibus et judicio filiorum Israel, sed carnes illius extra Hierusalem in cruce combustae sunt [Col. 0933A] igne passionis: Quando enim adjudicatus est morti, clamantibus Judaeis (Matth. XXVI). Reus est mortis: Crucifige, crucifige eum, quodammodo (quantum ad illos pertinet) immolatus est. Quod Marcus evangelista volens nobis ostendere ita esse, dicit: Erat autem hora tertia, et crucifixerunt eum (Marc. XV): linguis videlicet suis. Nam hora sexta in cruce est levatus extra Hierusalem, ibique corpus ejus combustum est igne passionis. Altare autem illud Judaeorum quod fiebat extra castra, ubi consumebantur carnes, altare Ecclesiae est, ubi quotidie corpus consecratur Christi. Habemus ergo altare Ecclesiae, ubi consecratur corpus Dominicum: de quo non habent potestatem edere, qui tabernaculo corporis sui deserviunt: fornicatores videlicet, adulteri, ebriosi, [Col. 0933B] immundi, et hi qui seminant inter fratres discordias, omnesque qui voluptatibus et desideriis carnis suae deserviunt. Qui enim manducat et bibit indigne, judicium sibi manducat et bibit (I Cor. XI).

Quorum enim animalium infertur sanguis pro peccato in Sancta per pontificem, horum corpora cremantur extra castra. Haec quomodo ad Deum pertineant satis, ut reor, dictum habetur. Sed quia ipse caput omnium electorum, per carnes illas animalium possint intelligi omnes electi qui extra castra, hoc est extra conversationem saecularium carnalium qui hominum mortificando membra sua cum vitiis et concupiscentiis, sive martyres pro Christi nomine sustinent omnia adversa, et fervore sancti Spiritus accensi consumunt in se quidquid fluidum [Col. 0933C] atque libidinosum invenitur, ardentque pariter amore dilectionis Dei et proximi Dupliciter enim consumuntur extra castra, sive dum mortificant membra sua cum vitiis et concupiscentiis, ut diximus, sive dum ad exemplum Dominicae passionis martyrii palmam subeunt, juxta quod beatus Petrus hortatur dicens: Christus passus est pro nobis, relinquens vobis exemplum, ut sequimini vestigia ejus (I Petr. II). Infertur sanguis illorum intra Sancta per pontificem, dum illorum vita laudabilis Deo Patri praesentatur per verum sacerdotem Jesum qui est advocatus noster interpellans pro nobis. Et congrue per sanguinem juxta accipitur, quia vita hominis in sanguine est. Sive sanguis illorum infertur in Sancta, dum illorum animae cum triumpho passionis [Col. 0933D] ad coelestia deferuntur. Bene quoque in altari consumuntur quia omnia ista sancti martyres in fide adimplent, qua se credunt a Deo remunerari. De his quae in hoc altari consecrantur, non habent potestatem edere qui tabernaculo deserviunt, quoniam ad ea quae sancti martyres in fide perfecta sustinendo adimplent, non audent accedere hi qui carnaliter vivunt, et amore hujus saeculi tenentur astricti.

Propter quod, subaudis mysterium adimplendum, et Jesus, ut sanctificaret per sanguinem suum populum in se credentem, extra portam passus est. Sicut liber Evangeliorum testatur, dicens: Extra portam Hierusalem passus est in loco decollatorum, qui vocabatur [Col. 0934A] Calvarius (Matth. XXVII). Ut ergo Dominus umbram et figuram in veritatem converteret, quae de se suisque membris praefigurabantur, suoque sanguine redimeret atque mundaret populum in se credentem, foris Hierusalem passus est.

Exeamus igitur ad Deum extra castra, improperium ejus portantes. Quia ergo Dominus pro nobis passus est, hortatur Apostolus ut imitemur illum, dicens: Igitur, quia ipse extra castra passus est ut nos sanctificaret, egrediamur ad eum extra conversationem carnalium hominum, mortificantes membra nostra cum vitiis et concupiscentiis, et imitemur ejus passionem, martyrium pro illo sustinendo. Hoc est enim improperium illius portare, eadem quae ille sustinuit pati. Crux enim illius improperium [Col. 0934B] ejus videtur esse paganis, nobis autem est sanctificatio et redemptio. Exeamus igitur ad eum extra castra, despicientes praesentia, amantes futura, contemnentes visibilia, desiderantes et amantes aeterna. Sequitur:

Non enim habemus hic manentem civitatem, sed futuram inquirimus. Certum est quia in hoc mundo non possumus habere habitaculum aeternum, neque civitatem semper manentem, quoniam mundus transibit et concupiscentia ejus. Quapropter debemus tendere summis nisibus ad civitatem coelestem Hierusalem, quae habitatorem habet Deum, aeternaliter permansurum.

Per ipsum igitur offerimus hostiam laudis semper Deo, id est fructum labiorum confitentium nomini [Col. 0934C] ejus. Per ipsum, id est Christum, debemus offerre Deo Patri sacrificium laudis et gratiarum actiones pro omnibus bonis ab illo perceptis. Idcirco autem gratiarum actiones fructum labiorum vocat, quia eaedem gratiarum actiones fructum praemiorum merentur. Unde Apostolus dicit, quia ore fit confessio ad salutem (Rom. X). Illi ergo pecudes offerebant, nos autem nihil horum offerimus, sed solam gratiarum actionem Deo offerre debemus. De hoc sacrificio dicit Psalmista: Immola Deo sacrificium laudis (Psal. XLIX).

Beneficentiae autem et communionis nolite oblivisci. Talibus enim hostiis promeretur Deus. Beneficus, dicitur homo largus et eleemosynis deditus. Inde beneficentia dicitur largitas eleemosynarum. Beneficentiae, [Col. 0934D] inquit, et communionis nolite oblivisci, id est largitatis eleemosynarum, et communionis (qua communicare et participare debetis aliis ex facultatibus vestris) nolite oblivisci. Si alii vestras rapuere substantias, tamen ex eis quas habetis, eleemosynas dare nolite oblivisci, sicut Propheta dicit: Beatus qui intelligit super egenum et pauperem (Psal. XL). Talibus enim hostiis, et muneribus eleemosynarum promeretur Deus adipisci. Unde dicit propheta: Misericordiam volo et non sacrificium (Osee. VI). Non est considerandus pauper qui videtur accipere, sed potius qui jussit dare. Eleemosyna enim quae pauperi largitur in terra, a Deo recipitur in coelo. Et noli attendere quod hoc tibi sit redditurus quod accepite [Col. 0935A] tu enim terram dedisti, ille coelum reddet, temporalia dedisti, aeterna mercaberis.

Obedite praepositis vestris et subjacete eis. Obediendum est omnibus praelatis et praedicatoribus, inquantum doctrina et mores illorum sancte et pie existunt. Si autem a via rectitudinis deviaverint, sicut Scribae et Pharisaei, non faciamus qualia agunt, sed qualia dicunt, nisi forte in fide contrarii exstiterint. Nam si in fide contrarii exstiterint, non solum vitandi sunt, sed etiam fugiendi. At si bene docuerint, discrepaverint autem moribus a Christo, audiamus eum dicentem de talibus in persona Scribarum et Pharisaeorum: Super cathedram Moysi sederunt Scribae et Pharisaei: omnia ergo quaecunque dixerint vobis servate et facite, secundum vero opera [Col. 0935B] illorum nolite facere. Dicunt enim et non faciunt (Matth. XXI). Ipsi enim pervigilant, quasi rationem pro animabus vestris reddituri, ut cum gaudio hoc faciant et non gementes. Omnibus quidem praelatis et praepositis obediendum est, nisi forte a veritate fidei aberraverint: praecipue tamen illis qui pervigilant, hoc est si sine intermissione vigilant in praedicatione, in bono exemplo, et cura exteriorum solliciti existentes, qualiter pro eis rationem reddant. Ideo subditi debemus esse praelatis nostris, qui solliciti sunt de nobis, utpote pro nobis rationem reddituri, ut cum gaudio hoc faciant, et non gementes, id est, ut cum laetitia et hilaritate curam nostri agant, et non cum murmure et perturbatione animi, quoniam plerumque mala conversatio et inobedientia [Col. 0935C] subjectorum ad amaritudinem provocant animos praelatorum, adeo ut segniores atque tristiores circa profectum illorum existant: sive obedire debemus illis, ut in die judicii cum gaudio pro nobis rationem reddant securi de praemio, et non gementes anxii de nostra damnatione. Hoc enim non expedit vobis, subaudis ut illi gemendo curam vestri agant, vel pro vobis rationem cum tristitia reddant.

Orate pro nobis. Hic superbiam elationemque mentis quorumdam pontificum destruit, qui typo superbiae inflati dedignantur deprecari suos subjectos, quatenus pro eis orationes fundant. Si ergo ille qui ad hoc vocatus est a Domino, ut doctor et magister omnium gentium fieret, non est dedignatus petere, quatenus pro illo subjecti ejus, quos Domino [Col. 0935D] acquisierat orarent, quanto magis indigent pleni invidia, rapina, aliisque vitiis respersi, orationibus subjectorum subveniri? Sequitur: Confidimus enim quia bonam conscientiam habemus, in omnibus bene volentes conversari. Culpabatur Apostolus a Judaeis, quod non diligeret gentem suam, sicut gentiles, ideoque blande ac deprecatorie alloquitur illos, ostendens se bonam voluntatem habere in omnibus hominibus, hoc est, et in Judaeis et in gentilibus. Confidimus, inquit, ego ac socii mei, bonam voluntatem nos habere in omnibus hominibus, bene volentes conversari tam Judaeos quam gentiles. Nolite aliquas accusationes aut detrectationes proferre, quoniam conscientia nostra in nullo nos reprehendit, [Col. 0936A] neque damnat quod bonam voluntatem non habeamus erga vos.

Amplius autem deprecor vos hoc facere, quo celerius restituar vobis. Voluntatis quidem meae est venire ad vos, ideoque attente deprecor vos pro me orare, ut cito desiderium meum impleatur veniendi ad vos. Et notandum quod primo postulabat ab eis orationis suffragium ac deinde non simpliciter, sed tota intentione, et omni prorsus studio piam orationem pro eis ad Dominum fundit, inquiens:

Deus autem pacis qui eduxit de mortuis pastorem magnum omnium in sanguine testamenti aeterni Dominum nostrum Jesum Christum. Deus pacis isto in loco intelligitur Deus Pater a quo vera pax procedit, qui est amator pacis, et qui nos pacificavit per omnia [Col. 0936B] sibi per sanguinem Filii sui, ipse eduxit pastorem magnum ovium de mortuis, id est de sepulcro, qui locus proprie mortuorum est, suscitans illum tertia die, juxta quod ipse Filius appropinquans passioni orabat, dicens: Pater, clarifica Filium tuum (Joan. XVII), id est, suscita Filium tuum. Et quid dicit eidem Deus Pater in psalmo: Exsurge, gloria mea, exsurge, psalterium (Psal. LVI), id est chorus omnium virtutum. Cui Filius: Exsurgam diluculo (Ibid.). Deus ergo Pater eduxit Filium suum de mortuis, hoc est de inferno vel de sepulcro, juxta quod psalmus praedixerat: Non dabis sanctum tuum videre corruptionem (Psal. XV). Et, ut ita dicamus, ipse Filius suscitavit semetipsum per potentiam verbi. Nam sicut tota Trinitas creavit illum hominem in [Col. 0936C] utero virginali, ita tota Trinitas eduxit illum a mortuis, quoniam indivisibiliter operantur illae tres personae. Magnus autem pastor est Dominus Jesus qui ad pascua vitae, et amoena prata virentis paradisi suas oves perducit. Ipse est pastor qui dicit in Evangelio: Ego sum pastor bonus (Joan. X). Oves ejus sunt electi, de quibus ipse dicit: Oves meae vocem meam audiunt et sequuntur me, et ego vitam aeternam do eis (Ibid.).

Aptet vos, id est praeparet vos, perfectosque reddat, in omni bono, ut faciatis voluntatem ejus, faciens in vobis quod placeat coram se per Jesum Christum, qui est gloria in saecula saeculorum. Amen. Deus, inquit, pacis aptet vos in omni bono, hoc est faciat vos aptos in fide recta, in doctrina, in operatione perfecta, [Col. 0936D] ut possitis ejus voluntatem perficere, faciens ipse in vobis quod placeat illi. A vobis enim nihil boni habere potestis, nisi illo praeveniente et subsequente, juxta quod psalmus exorat, dicens: Misericordia ejus praeveniet me, et misericordia ejus subsequetur me (Psal. LVIII). Apostolus quoque alias dicit: Deus est qui operatur in nobis et velle, et perficere (Philipp. II). Haec autem omnia per Jesum Christum, in oratione perficit, quoniam per illum facti atque redempti sumus: et per illum quidquid boni habemus, nobis subministratur. Cui est gloria, id est Deo Patri et Jesu Christo, in omnia futura saecula. Amen. Amen autem confirmatio est pro eo quod est fiat, vel ita est verum ut dixit.

[Col. 0937A] Rogo autem vos, fratres, ut sufferatis verbum solatii. Etenim per paucis scripsi vobis. Nota quod totam Epistolam unum verbum appellavit nec dixit: Rogo vos ut sufferatis patienter verbum admonitionis, quia pusillanimes erant; sed verbum solatii, hoc est verbum consolationis, verbumque adhortationis. Non enim scripsi vobis multa, sed pauca, ad comparationem illorum quae vobis dicerem, si praesens essem, timens vobis oneri esse.

Cognoscite fratrem nostrum Timotheum dimissum. Timotheus coepiscopus erat beati Apostoli, et adjutor in praedicatione, quem dicit dimissum a se, et ad praedicationem directum, sive Athenis, ubi illum dimiserat fortassis Apostolus. Potest etiam intelligi quod in carcere retentus, tunc fuerit dimissus. Cum [Col. 0937B] quo, id est cum Timotheo, si celerius venerit ad vos, videbo vos. Mansuetiores eos vult reddere, dicens se paratum ad eos venire.

Salutate omnes praepositos vestros et omnes sanctos. Sicut generaliter omnibus Hebraeis hanc epistolam scripserat, ita generaliter omnes salute vigere optabat, non solum praelatos, sed etiam omnes subjectos, quos sanctos vocat, quia sancti fuerant in baptismate, [Col. 0938A] simulque blanditur eis, dum honorabiliter eos salutat, quatenus animadverterent se diligi ab illo, non ad oculum, sed et ex toto mentis affectu. Salutant vos de Italia fratres. Apertissime his verbis nobis innuit quia Romae hanc epistolam scripserit, quae in regione Italica sita est, et sicut doctoribus videtur, in carcere erat tunc temporis.

Gratia cum omnibus vobis. Amen. Gratia dicitur gratis data. Gratiae autem nomine debemus hic accipere fidem perfectam cum exsecutione bonorum operum, remissionem quoque peccatorum, quam percipiunt electi tempore baptismatis, donum etiam Spiritus sancti, quod datur tam in baptismate quam per impositionem manus episcoporum, quae omnia gratis a Deo dantur. Orat ergo Apostolus ut ista omnia illi [Col. 0938B] quibus scribebat possiderent. Oremus et nos Dominum pia supplicatione, quatenus per suffragium egregii sui Apostoli horum numerum nos possessores in praesenti efficiat, fidemque quam docuit integerrime custodientes, bonisque operibus exornantes, ad contemplationem supernae visionis, Christo duce, pertingere mereamur. Amen.




[Col. 0937]
HAYMONIS HALBERSTATENSIS EPISCOPI EXPOSITIONIS IN APOCALYPSIN B. JOANNIS LIBRI SEPTEM.
(Juxta editionem datam Coloniae anno 1531, apud Eucharium, procurante Godefrido Hittorpio.)
(G)*



HAYMONIS PRAEFATIO.

[Col. 0937C] Legimus in Ecclesiastica historia beatum Joannem a Domitiano impiissimo Caesare in Pathmos insulam relegatum, exsilio deportatum, metallo damnatum ob insuperabilem Evangelii praedicationem, ut ibi forsitan secreta marmorum, vel terram foderet, aut his similibus praeceptis deserviret imperialibus, sicut legimus factum in passionibus sanctorum martyrum. Ubi quanto magis putabatur vinciri custodia humana, tanto magis metas humanitatis transcendens, meruit videre coelestia. Et cui certa negabantur spatia terrarum excedere, secreta sunt concessa penetrare coelestia. Et quanto magis destitutus est humano solatio, tanto ei adfuit divinum. Ibique meruit videre hanc prophetiam de statu praesentis et futurae Ecclesiae, quae inter reliquos [Col. 0937D] Novi Testamenti libros prophetia nominatur, sicut in sequentibus dicitur: Beatus qui legit verba prophetiae hujus. Sed tanta distantia est inter hanc prophetiam [Col. 0938C] et eam quae revelata est ante adventum Domini, quanta distantia est inter servum et dominum, inter legem et Evangelium, inter Deum et hominem: quia quod illi cernebant a longe venturum, hoc iste jam ex parte maxima factum et in praesenti faciendum ostendit. Nam sicut beatus Joannes Baptista idcirco major habetur omnibus prophetis, quia quem illi praedixerunt, iste digito demonstravit, ita et haec prophetia major est omnibus: quia ea quae antiqua revelanda praedixit prophetia, haec revelata ostendit. In hac autem revelatione nihil historicum est accipiendum, quod ipsa verba, si subtiliter inspiciuntur, docere probantur. Neque enim hoc fieri potest, ut pauca e multis dicamus, quod viderit veraciter equos in visione, quorum ascensores haberent [Col. 0938D] loricas igneas et hyacinthinas et sulphureas. Tria namque genera visionum patres nostri intelligenda dixerunt: primum scilicet corporale, sicut [Col. 0939A] videmus per oculos corporis coelum et terram, solem et lunam, caeteraque hujusmodi. Secundum spiritale, quod fit in exstasi, id est in excessu mentis, sive vigilantibus, sive dormientibus viris, quando non res corporales, sed similitudines rerum corporalium intuentes, futura ibi praesagant mysteria. Quod genus visionis commune est justis et reprobis, sicut Nabuchodonosor vidit lapidem praecisum de monte sine manibus, et sicut Pharao septem boves crassos septemque spicas plenas, et caetera. Sed uterque quod viderat, non intellexit, nisi et illi Daniel, et isti Joseph mysterium visionis revelasset. Nec mirum si reprobi in his obscuritatibus solutione indigeant, cum etiam Daniel non intelligens quid significarent quatuor venti qui pugnabant in mari [Col. 0939B] magno, accesserit ad unum de astantibus, et quaesierit ab eo de his omnibus. Tertium genus est intellectuale, quod non fit per corporales res, neque [Col. 0940A] per similitudines, sed ipsa veritas in mente manifestatur videntibus, quod proprie electorum est. Tali modo locuti sunt prophetae, quia ea quae dicebant, videbant et intelligebant. Unde et videntes appellabantur, juxta quod libri Regum historia manifestat, dicens: Qui enim propheta dicitur hodie, olim appellabatur videns. Unde prophetiae quae ab ipsis prophetis videbantur, visiones dicuntur; unde est: Visio Isaiae, Visio Amos et caeterorum. Et quia ista intellectualis est, idcirco utique subtilior aliis habetur. Hoc genere visionis locutus est Joannes, divinitus sibi dum in mente tanta ostensa sunt sacramenta. Facta est autem haec ipsa revelatio per angelum, sed ipse angelus figuram Christi tenuit, qui loquebatur per illum, sicut et ille qui olim [Col. 0940B] Moysi loquebatur. Unde idem Moyses aliquando dicit Deum ad se locutum fuisse, aliquando vero angelum.



LIBER PRIMUS.
[Col. 0939]


CAPUT PRIMUM.
[Col. 0939B]

Apocalypsis Jesu Christi. Planior esset sensus, si dixisset adjuncto verbo: Haec est Apocalypsis; sed hunc modum locutionis, qui cum diminutione verbi fit, frequenter invenimus in divinis Scripturis. Unde nec Salomon ait: Hae sunt parabolae Salomonis, aut: Haec sunt verba Ecclesiastis, sed tantum: Parabolae [Col. 0939C] Salomonis, et: Verba Ecclesiastis regis Jerusalem. Sic etiam Isaias dicit: Visio Isaiae, absque ullo adminiculo verbi. Sic et reliqui. Taliter autem loquentes, subauditiones necessarias tales sententias habere docuerunt. Verbi gratia, cum legimus: Apocalysis Jesu Christi, subaudiendum est: Haec est. Est autem Apocalypsis Graecus sermo, et Latine dicitur revelatio sive manifestatio, eo quod in ea status praesentis et futurae Ecclesiae beato Joanni, et in illo, Ecclesiae sit manifestatus. Quam dedit illi Deus palam facere servis suis. Et hic apertius esset, si dixisset, Qua; sed et hic modus locutionis saepe fit in Scripturis. Unde est: Bonum certamen certavi (II Tim. IV), pro eo quod est: Bono certamine certavi. Haec autem revelatio ipsius Domini Jesu Christi, quam a [Col. 0939D] Deo accepit, ut sua revelatione manifesta faciat servis suis, quae oportet fieri cito, sed in his verbis utraque ejus natura designatur: divina scilicet, per hoc quod ipse cum Patre et Spiritu sancto cuncta revelat mysteria: humana autem in hoc quod non solum a Patre et Spiritu sancto, sed etiam a seipso accepit, ut sua revelatione manifestaret servis suis quae oportet fieri cito. Deus enim in hoc loco tota Trinitas intelligitur, a qua accepit ipse homo assumptus a Verbo Dei, ut ista mysteria suis revelaret servis, ubi etiam ipsa forma servi, domina praedicatur servorum. Servis suis ea manifestavit, id est praecepta sua sequentibus, quibus alibi dicit: Cum feceritis omnia quae praecepta sunt vobis, dicite: [Col. 0940B] Servi inutiles sumus (Luc. XVII). Non enim servis Mosaicae legis, id est Judaeis, non mundanae sapientiae philosophis deditis, sed gratiae divinae subjectis, revelatio coelestis aperitur. Hinc Dominus in Evangelio dicit: Confiteor tibi, Domine Pater, quia abscondisti haec a sapientibus et prudentibus, et revelasti [Col. 0940C] ea parvulis (Matth. XI). Quae oportet fieri cito. In his verbis duo comprehenduntur, ut ea scilicet quae finienda sunt cito accipiant terminum: et ea quae inchoanda sunt, cito sumant initium. Ista tamen nequaquam finem acceptura sunt. Unde nec metuenda sunt tormenta quae transeunt, sed ea metuenda sunt quae in aeternum perseverant. Nec gaudia fugitiva sunt appetenda, sed jugi statu permanentia. Cito, id est in praesenti tempore. Omne enim tempus praesentis vitae comparatum aeternitati, quasi unius horae parvissimum est momentum. Unde et idem Joannes in epistola sua dicit de hoc longissimo tempore: Filioli, novissima hora est (I Joan. II). Revelat ergo Christus Joanni, id est Ecclesiae [Col. 0940D] suae, et ea quae cito transeunt et ea quae cito adveniunt, ut dum se temporaliter cernit affligi vel prosperari, cogitet brevitatem istius temporis, et quam velociter transeant gaudia et tribulationes cum tempore, et quam velociter appropinquent eadem sine fine mansura, ac per hoc nequaquam malorum prosperitatibus invideat, sed potius in suis adversitatibus gaudeat. Et significavit. Hoc loco, significavit, non ab ostensione, sed a signo positum intelligere debemus, et hoc esse dictum significavit, quod est, sigillavit; signum enim dicitur sigillum. Quo in loco quaestio oritur: quare hoc dicatur cum in sequentibus inveniamus dictum Joanni ab angelo: Ne signaveris verba prophetiae libri hujus (Apoc. XXII); sed sciendum est quia sacra Scriptura impiis signo clauditur, [Col. 0941A] fidelibus aperitur. Non enim propter fideles servos, sed propter fures et latrones divitiae sub signaculo clauduntur. Sed dicendo ergo, significavit et infidelibus claudi, et fidelibus spiritali exercitio docuit aperiri. Unde et Danieli dicitur: Vade, quia clausi sunt signatique sermones usque ad tempus praefinitum (Dan. XII). Mittens per angelum suum servo suo Joanni. Iste angelus in figura Christi apparuit beato Joanni, quia enim cum Patre et Spiritu sancto Filius unus est Deus, omnia revelans, utique et angelum illum replevit; atque in illis corde habitans, per eum locutus est Joanni. Ipse autem Joannes figuram Ecclesiae tenet, sicut in sequentibus videbimus. Cui Christus (sicut dictum est) non in sua natura, sed per angelum apparuit, sicut olim [Col. 0941B] fecit patribus. Expleto enim ministerio propter quod venerat, visus est etiam ab hominibus quandiu oportuit, donec quadragesimo die ascendit in coelum; non deinceps per eam substantiam quam sumpsit a nobis apparere voluit. Unde non corporalem ejus praesentiam debemus requirere, sed potius credere eum esse ubique in divina majestate. Totus itaque Filius Dei per divinitatem erat in angelo, totus cum Patre et Spiritu sancto consistebat in coelo quod nulli alii posse tribuitur, nisi illi incorporeae et simplici naturae, quae tota in coelis reperitur, tota in terris, tota sine loco in loco, tota sine parte in partibus. Quid est autem mirum, si post ejus incarnationem angelus apparens, similis filio hominis dicitur, sicut in consequentibus invenimus, [Col. 0941C] cum etiam angeli qui multo ante ejus adventum sanctis patribus apparuerunt, viri vocantur? Quo in loco dicit beatus Ansbertus Ambrosius: Credi etiam potest beato Paulo apostolo Dominum, post suam ascensionem, non in sua natura apparuisse, sed potius per angelum tantum in ea forma, in qua recognosci ab hominibus solet. Quod hinc etiam probari potest, quia si beatus Paulus nuper conversus, in sua eum substantia vidisset, consequens esset, ut prae omnibus dilecto discipulo, sibique ab adolescentia dicato, non per angelum, sed per semetipsum appareret. Quod dicit: Mittens per angelum suum servo suo Joanni, morem sanctorum Patrum tenet, qui in suis dictis sic de se quasi de alio loquuntur. Unde est: Vir erat in terra Hus nomine Job, etc., [Col. 0941D] usque, recedens a malo (Job. I). Et: Erat Moyses vir mitissimus super omnes qui morabantur in terra (Num. XII), et idem Joannes saepe in Evangelio suo: Hic est discipulus ille quem diligebat Jesus.

Qui testimonium perhibuit verbo Dei, et testimonium Jesu Christi. Perhibuit testimonium verbo Dei Joannes, cum dixit (Joan. I): In principio erat verbum; et: Omnia per ipsum facta sunt; et: Erat lux vera quae illuminat omnem, etc., quae in eodem loco de divinitate verbi sequuntur. Perhibuit testimonium Jesu Christi, cum dixit: Et Verbum caro factum est, et habitavit in nobis (Joan. I). Non tamen dividimus personas cum ista dicimus, sed utramque ostendimus naturam. Quod vero ait in his quaecunque [Col. 0942A] vidit, subintelligendum est quaecunque de incarnato Dei Verbo, sive in divinitate, sive in humanitate cognovit. Aliud vero vidit oculis corporeis, atque aliud oculis mentis: oculis mentis vidit divinitatem, oculis corporeis humanitatem. Vidit eum ante omnia saecula a Patre genitum, cum Patre omnia fecisse. Vidit in fine temporum natum ex matre pro nostra salute, deinde passum, a justo homine sepultum, a mortuis resuscitatum, atque in dextera Patris sublevatum, deinde ad judicium venturum. Vidit itaque haec omnia, et testimonium perhibuit, et scimus quia verum est testimonium ejus. Sed quod fecit Joannes, hoc etiam facit quotidie Ecclesia, cujus membrum ille fuit, et in cujus figura hanc Apocalypsin vidit, a cujus ore testimonium illius non recedit, quia indesinenter [Col. 0942B] doctrinis illius resistit.

Beatus qui legit et audit verba prophetiae hujus, et servat ea quae in ea scripta sunt. Tempus enim prope est. In his verbis duorum personae comprehenduntur: doctorum videlicet, qui legunt et aliis exponunt, et auditorum, qui audiunt et retinent, et opere perficiunt ea quae in ea scripta sunt. Licet enim hic liber multa habeat in se profunda mysteria, tamen multa sunt ibi, quae etiam ad litteram custodita, magnam utilitatem et salutem praestant suis observatoribus. Servant autem ea quae in ea scripta sunt, qui fidem Christi et Ecclesiae non violant, qui cavent prohibita, et implent jussa, metuunt minata supplicia, amant promissa coelestia. Hinc autem liquido colligitur, quantae sit auctoritatis, quantaeque [Col. 0942C] excellentiae, cum inter omnes libros Novi Testamenti hic solummodo prophetia nominatur, quam qui observaverit beatus esse perhibetur. Ad quod et subjungitur: Tempus enim prope est, judicii scilicet, quando redditurus est unicuique juxta opera sua. Ac si diceret: Felix qui fidei sacramentis imbutus, et quae in his jubentur custodit, et quae probibentur non praesumit, quia et observationis tempus non longas moras innectit, et retributionis dies quodammodo in januis consistit.

Joannes septem ecclesiis quae sunt in Asia. Asiae duae sunt, major scilicet et minor, quae minor in sortem venit beato Joanni, in qua sunt septem civitates metropolitanae quarum caput est Ephesus; sed cum major minori jungitur, pene medietatem mundi occupant. [Col. 0942D] Huic tantae regioni Deus omnipotens per suam misericordiam praeposuit praedicatorem beatum Joannem, et ideo ille specialiter ecclesiis Asiae suam dirigit prophetiam. Verbum quod loquitur septem ecclesiis Asiae, utique omni Ecclesiae dicit. Quae cum una sit, septenario numero comprehenditur, quo saepe solet universitas designari, juxta illud: Septies in die laudem dixi tibi, vel propter innumera dona quae percipit a Spiritu sancto, qui cum unus sit Spiritus replens orbem terrarum, id est universam Ecclesiam; dicitur etiam septiformis a propheta super Dominum requievisse propter septem, id est multiplicia dona sua, quae praestat fidelibus. Una est itaque Ecclesia, sicut unus est Spiritus; unde et catholica [Col. 0943A] Graece dicitur, id est universalis, et septiformis Spiritus munere est repleta. Unde et in Zacharia legimus (Zach. IV), candelabrum totum aureum, habens super se septem infusoria et septem lucernas; quam etiam septiformem Ecclesiam Christo conjungi Isaias commemorat, dicens: Apprehendent septem mulieres virum unum in die illa, dicentes: Panem nostrum comedemus (Isa. IV), etc. Vir iste unus Christus est quem septiformis Ecclesia complectitur, dicens: Panem nostrum comedemus, corpus scilicet tuum nobis a Deo datum manducabimus, vestimentis virtutum ornabimur, tantummodo invocetur nomen tuum super nos, aufer opprobrium nostrum, ut sis vir noster, ne improperando dicant nobis Judaei quod non habeamus virum. Unde et Salomon dicit [Col. 0943B] (Prov. IX), quia sapientia excidit sibi columnas septem, columnas septem excidit, et domum fecit, quia ab amore praesentis saeculi dura corda gentilium septiformi spiritu implenda separavit, atque ad fortitudinem coelestis aedificii erexit. Recte etiam hoc numero septenario, qui constat ex tribus et quatuor, Ecclesia comprehenditur, quae in quatuor mundi partes diffusa inconcussa mente et fide observat sanctae Trinitatis fidem. Cujus numeri mysterium etiam unusquisque homo in se continet, qui utique membrum est hujus Ecclesiae, dum ex quatuor constat humoribus, quatuor pollet virtutibus, et diligit Deum ex toto corde suo, et ex tota anima sua, et ex tota voluntate sua. Nam tribus spiritaliter, et quatuor corporaliter viget. In dilectione [Col. 0943C] enim Dei, tribus qualitatibus spiritaliter excitatur. Ipse vero corporaliter ex materia calida et frigida, humida et sicca componitur. Asia, interpretatur elatio. Elatio autem et in bonam et in malam ponitur partem, nec semper pro vitio ponitur, sed aliquando culmina virtutum designat. In bono ponitur, ut illud Isaiae (Isa. LVIII, LX): Ponam te in superbiam saeculorum. Sustollam te super altitudinem terrae. Altitudines terrae sunt divitiae, honores, dignitates. Super altitudines has Deus omnipotens posuit Petrum, Paulum, et caeteros qui primum fundamentum Ecclesiae jecerunt. Nam sicut cum montem quisquis conscendit, eo paulisper caetera subjacentia despicit, quo ad altiora plus gressus tendit, ita qui intentionem nititur figere in summis, eo amplius [Col. 0943D] terrena despicit, quo amplius elevatur ad coelestia, et quod prius in imo positus super se credidit, post ascendendo proficiens, sub se esse cognoscit. In hac bona elatione consistit Ecclesia, quia terrena omnia calcans, mente coelos inhabitat, dicens cum Apostolo: Nostra conversatio in coelis est (Philip. III). Quod si etiam elationem in contrariam partem intelligere voluerimus, neque in hoc a sano intellectu recedimus, quia multi a sua superbia dejecti sunt per gratiam Christi atque humiliati; ad quos etiam, quia membra sunt Ecclesiae, haec pertinet revelatio. Impletum hoc cognoscimus in Paulo, qui prius fuit superbus Ecclesiae persecutor, deinde factus est piissimus praedicator. De superbis enim atque elatis [Col. 0944A] quotidie Christus suam Ecclesiam per internam gratiam vocans, mitissimam reddit et humilem.

Gratia vobis. Gratia dicitur gratis data, non merces reddita, sed venia gratis collata, quae gratia specialiter in hoc est accipienda, quia sine merito hominum misit Deus Filium suum, qui nos suo sanguine redemit, et ad filiationem Dei perduxit. Unde et sequitur et pax, quia videlicet ipse per suam passionem genus humanum Deo Patri pacificavit. Et notandum quod non dicitur, pax et gratia, sed praemittitur gratia ac deinde subjungitur pax, quia nullus ad pacem reconciliationis venire poterit, nisi hunc gratia misericordiae praecesserit, quia ut ad pacem Dei venire possimus, a Dei gratia perventi sumus; generaliter autem omnia quae a Deo percipimus, sive [Col. 0944B] in fide, sive in opere, in abstinentia, in jejunio et in caeteris, gratis a Deo nobis tribuuntur sola illius misericordia. Quaerendum est in hoc loco cur in dato gratiae, nominato Filio et Spiritu sancto, persona Patris reticetur? Nam cum dicit: Ab eo qui est, et qui erat, et qui venturus est, Filium in his verbis ostendit, quod maxime ex hoc probat, cum subjungit: Qui venturus est, ad judicium scilicet, ut reddat unicuique juxta opera sua. Pater enim non judicat quemquam, sed omne judicium dedit Filio (Joan. V), qui solus cum Patre et Spiritu sancto habet esse, quia semper est immutabilis, unde Psalmista: Tu autem idem ipse es (Psal. CI). Sunt etiam angeli, sed mutabilitatem passi sunt, quando unus eorum motus per superbiam cecidit. Sunt homines, sed [Col. 0944C] mutabiles. sicut primus homo mutatus est, et ex justo factus est injustus, ex bono impius, ex immortali mortalis. Omnis enim creatura mutabilis comparata aeternitati, quasi non est, ideoque specialiter esse habere dicitur, qui semper idem est. Erat vero, quia antequam de beata Virgine nasceretur in tempore, cuncta cum Patre fecit tempora, juxta illud: In principio erat Verbum (Joan. I); et: Omnia per ipsum facta sunt (Ibid.). Venturus est ad judicium, juxta illud angelorum promissum: Sic veniet quemadmodum vidistis eum euntem in coelum (Act. I). Cum itaque haec non nisi soli Filio congruere videantur, et hanc gratiam Ecclesia justorum a Patre et Filio atque Spiritu sancto percipit, quia quorum inseparabilis est unitas, inseparabilis est etiam operatio, quod sibi vult hoc, [Col. 0944D] quod solummodo mentio fit Filii vel Spiritus sancti? Sed sciendum quia mos est sacrae Scripturae ut ubi unius fit mentio personae de Trinitate, tota simul Trinitas intelligatur. Ergo ubi in persona Filii fidelibus gratiam tribuere legentes audivimus, simul in ipsa datione Patrem et Filium et Spiritum sanctum intelligere debemus. Iterum quaeritur, cum sit unus Spiritus qui replet orbem terrarum, cur Joannes in hac revelatione septem spiritus introducit? nimirum propter septenariam, id est multiplicem ejus operationem. Simplex itaque est proprietate naturae, multiplex vero gratiarum distributione. Hinc Salomon dicit eumdem spiritum unicum et multiplicem. Et a septem spiritibus, quae in conspectu throni ejus [Col. 0945A] sunt. Thronus Dei sunt angeli sancti et homines justi, in quorum mentibus per fidem requiescit. Unde est: Anima justi sedes est sapientiae (Sap. VII). In cujus throni conspectu Spiritus sanctus est, quia in sanctorum memoria (ut diximus) requiescit, et illos possidet, eorumque opera disponit, et ad Dei amorem et proximorum accendit dilectionem, ad quem etiam specialiter remissio pertinet peccatorum, quae fit in baptismate opere Spiritus sancti; unde Dominus dicit apostolis: Accipite Spiritum sanctum: quorum remiseritis peccata, remittuntur eis (Joan. XX). Quare septem spiritus dicantur, supradictum est.

Et a Jesu Christo, qui est testis fidelis. Quia de Christo erat plura locuturus, iterum repetit ejus [Col. 0945B] personam, dicens: Et a Jesu Christo, qui est testis fidelis, id est verax, quoniam Patri perhibet testimonium, dicens Judaeis: Pater in me manens, ipse facit opera (Joan. XIV); et: Haec est vita aeterna, ut cognoscant te (Joan. XVII); et: Sic Deus dilexit mundum, ut Filium suum unigenitum daret (Joan. III); et: Ego a meipso non veni (Joan. VII); et multa his similia. Sed sicut Filius est testis fidelis, ita etiam Pater, ita et Spiritus sanctus. Ait enim Pater de Filio, testimonium illi perhibens: Hic est Filius meus dilectus, in quo mihi complacui (Matth. III). Ipseque Filius de Spiritu perhibet testimonium cum dicit: Spiritus est qui vivificat (Joan. VI); et: Spiritus ubi vult spirat (Joan. III); et: Paracletus ipse vos docebit omnia (Joan. XIV). Spiritus quoque sanctus [Col. 0945C] de Filio testimonium dicit quod sit veritas, sicut scriptum est: Spiritus est qui testificatur, quoniam Christus est veritas (I Joan. V); et ipse Filius dicit: Ille testimonium perhibebit de me (Joan. XV). Unde sciendum est quia sicut hi tres unum sunt, sic eorum testimonium unicum est, quanquam alterius testimonio alter insinuetur. Specialiter autem Filius testis vocatur, quia pro testimonio veritatis usque ad mortem pervenit carnis, quia et cum omnis Ecclesia in praedicatoribus Christo testimonium perhibebat, illi specialiter testes vocantur, qui pro Christi nomine moriuntur. Primogenitus mortuorum. Primus homo ea conditione creatus est, ut nisi peccasset, immortalis mansisset; sed quia peccavit mortuus est, et rediit in matrem suam, hoc est in terram, de [Col. 0945D] qua fuerat conditus, dicente sibi Domino: Terra es, et in terram reverteris, de qua assumptus es (Gen. III). Quia formatus ex limo terrae in animam viventem, quasi ex matris utero vivus processerat. Postquam autem factus est ille mortalis, genuit filios mortales et peccatores, qui omnes mortui in matrem suam revertuntur. Veniens Deus ergo in carne, eadem lege mortuus est, atque in utero matris sepultus. Sed quia tertia die a mortuis jam victurus in aeternum surrexit, et mors illi ultra non dominabitur, primogenitus mortuorum appellari debuit; licet enim surrexerint alii ante, sicut Lazarus, tamen non surrexerunt in aeternum victuri, quia terum mortui carnis debitum solverunt. Unde non [Col. 0946A] surrexisse vel vixisse computandi sunt. Ille ergo primogenitus mortuorum recte vocatur, quia sic surrexit a mortuis, ut ultra non moreretur. Potest et aliter intelligi: omnes electi qui se mortificant, cum vitiis et peccatis, et voluptates carnis in se occidunt, mortui sunt peccato, et vivunt Deo quorum primogenitus digne vocatur Christus, quia peccatum non fecit, et mortificationem vitae carnalis ostendit. Et princeps regum terrae. Reges terrae appellantur omnes electi qui vitiorum tyrannidem in se consurgere non sinunt, sed eis jure damnantur. Possunt autem et reges terrae specialiter intelligi praedicatores, qui dum corda carnalium a pravitate restringunt, super terram ut reges imperant, caeterum bonis et spiritualibus viris in nullo se [Col. 0946B] praeferunt. Hinc est quod Petrus Cornelio se coaequalem fatetur (Act. X); Ananiae vero animam gladio verbi perimit (Act. V).

Sciendum est autem quia praedicatores Ecclesiae etiam ipsis carnalibus ita dominari appetunt, quatenus et compassionem naturae, et vitiis rectitudinem exhibeant. Eorum itaque princeps est Christus, qui est rex regum, et Dominus dominantium, de quo adhuc sequitur: Qui dilexit nos, et lavit nos a peccatis nostris in sanguine suo. Quo enim amore Filius Dei nos dilexerit, passiones illius ostendunt quas pro nobis pertulit. De hac dilectione ait Apostolus: Christus dilexit Ecclesiam, et tradidit semetipsum pro ea (Ephes. V). Ad cujus etiam dilectionem imitandam hortatur fideles, dicens: Ambulate in dilectione [Col. 0946C] sicut et Christus dilexit nos, et tradidit semetipsum pro nobis; dilexit autem nos pulcher foedos, pius impios, sine peccato peccatores, nec quales eramus nos dilexit, sed quales ipsa dilectione nos fecit; unde et subditur: et lavit nos a peccatis nostris in sanguine suo. Iste et amor ineffabilis et incomprehensibilis, quia cum pro juxto vix aliquis moriatur, Christus secundum tempus mortuus est pro impiis, ut nos offerret Deo, justus utique pro injustis. Et cum essemus maculati delictis, lavit nos suo sanguine, ut exhiberet sibi Ecclesiam non habentem maculam aut rugam, vel aliquid hujusmodi. Qui etiam sanguinem suae passionis vertit nobis in mysterium ablutionis, ut in fide mortis ejus baptizati, ab omnibus mundemur peccatis. Hinc Apostolus dicit: [Col. 0946D] Quicunque baptizati sumus in Christo Jesu, in morte ipsius baptizati sumus (Rom. VI). Est autem et secundum baptismum effusio lacrymarum, quo momentis singulis baptizantur publicani et peccatores, quomodo videlicet Maria post multas criminum lacrymas, et Petrus ablutus est post ternam Domini negationem.

Et fecit nos regnum et sacerdotes Deo et Patri suo Per hanc sententiam omnes electi, sacerdotes demonstrantur, qui supra reges fuerant appellati. Quia enim caput fidelium rex est et sacerdos, congruenter et membra capitis, reges et sacerdotes vocantur. Quibus per Petrum dicitur: Vos estis genus electum, regale sacerdotium (I Petr. II). Ipsi enim sunt reges, [Col. 0947A] ipsi et sacerdotes et sacrificium et altare, quia et tumultus carnalium voluptatum contra se insurgentes ut reges refrenant, et sacrificium laudis et mortificationis Deo immolant, corpusque suum a praesentis saeculi cupiditatibus mortificant, ut hostia viva fiant. Ipse itaque Unigenitus Patris, rex et sacerdos, fecit suos electos reges et sacerdotes, quos reges terrae constituit, et ipso opere sacerdotes monstravit. Quod autem dicitur, Deo et Patri, non duae naturae, nec duae personae, sed una ostenditur; ubi etiam Spiritus sanctus juxta regulam praemissae intelligentiae pariter intelligitur. Ipsi gloria et imperium in saecula saeculorum. Amen. Filio scilicet, qui nos fecit, et qui nos sacerdotes fieri voluit, ubi etiam amborum accipimus charitatem, quae est Spiritus [Col. 0947B] sanctus.

Ecce venit cum nubibus. In nube venturus est Dominus ad judicium, quia in nube ascendit in coelum. Sic enim dixerunt angeli apostolis: Quid statis aspicientes in coelum? Hic Jesus sic veniet, quemadmodum vidistis eum euntem in coelum (Act. I). Nubium autem saepe fit mentio in sacro eloquio, unde legimus in Exodo, quod omnipotens Deus in nube filios Israel eduxit de Aegypto. Tabernaculum quoque Moysi et templum Salomonis nubes implevit, et in Domini transfiguratione Moysen et Eliam nubes obumbravit. In nubibus etiam sancti venturi sunt ad judicium, juxta illud Apostoli, quia rapiemur obviam Christo in nubibus (I Thess. IV). Illa autem nubes quae filios Israel illuminabat, et Aegyptios tenebris circumdabat, [Col. 0947C] Domini significat clementiam, quae illuminat perfectos, et obcaecat reprobos. Ita quippe veniens Dominus ad judicium, apparebit blandus justis quos etiam illuminabit, dum ad contuendam suam majestatem eos perduxerit; et terribilis reprobis, quos in tenebroso carceris loco constituet. De quo in Evangelio dicitur: Inutilem servum projicite in tenebras exteriores; illis enim dicet: Venite, benedicti Patris mei; istis autem: Ite in ignem aeternum, qui paratus est diabolo (Matth. XXV). Nam et hoc quod Aegyptii et filii Israel ad se non poterant accedere, hoc significat quod Abraham diviti respondit: Inter nos et vos chaos magnum firmatum est (Luc. XVI). Aliquando etiam nubes corpus Christi significat, ut illud: Ecce Dominus ascendet super nubem levem, et [Col. 0947D] ingredietur Aegyptum (Isa. XIX). Super nubem quippe levem ascendit, et in Aegyptum venit, quando carnem humanitatis nostrae assumens, sine gravedine peccati in mundo apparuit. Nubes autem pluraliter, sanctos significant praedicatores, qui pluunt verbis, et coruscant miraculis; de quibus per prophetam dicitur: Et nubibus mandabo ne pluant super eam (Isa. V), hoc est, super vineam imbrem. Cum his nubibus, hoc est, cum multitudine sanctorum venturus est Dominus ad judicium, quia in eorum cordibus habitabit; unde est: Dominus veniet ad judicium cum senioribus populi sui (Isa. III). Et videbit eum omnis oculus. Omnem oculum usitato more locutionum, pro omni homine positum hic accipiamus. [Col. 0948A] Omnis itaque oculus, id est omnis homo, qui tunc resurrexerit, videbit eum corporaliter, sive ad vitam, sive ad mortem; non autem animalium quorum vis in sanguine est, et cum moriuntur esse desinunt, oculus enim videbit, sed potius oculus hominum. Alia translatio dicit: Videbit eum omnis oculus talem, qualem scilicet despexerunt, et qualem credere noluerunt, et tunc implebitur: Videbit omnis caro salutare Dei (Luc. III). Et qui eum pupugerunt, subaudis videbunt eum, Judaei scilicet, qui crucifixerunt eum lingua, sicut Marcus dicit (Marc. XV): Erat autem hora tertia, et crucifixerunt illum, clamantes: Reus est mortis; et milites Pilati videbunt eum quem illudentes crucifixerunt; videbunt autem non ut jam contemnant, sicut prius irridebant, insultent, ac laetentur, [Col. 0948B] sed ut paveant, gemant, lugeant et tristentur, unde et subditur, et tunc plangent se super eum omnes tribus terrae, id est, omnes reprobi terrena desiderantes, et per desiderium terram inhabitantes, honoribus semetipsos extollentes, in luxuriis degentes, quibus Dominus dicit: Vae vobis divitibus, qui habetis consolationem vestram (Luc. VI). Praecipue autem hi plangent se super eum, qui eum pupugerunt. Magis autem dolebunt miseri quia talem perdent Dominum quam quod atrocissimum inciderunt tormentum. Etiam: Amen. Quod est apud Latinos etiam, hoc apud Hebraeos amen; utrumque autem est adverbium affirmantis. Dicit ergo: Etiam, amen, ac si diceret ingeminando: Verum est, verum est, et mutari non potest, quia plangent se super eum [Col. 0948C] omnes tribus terrae. Cognoscite eum pro certo futurum, quod tali sententia firmat.

Ego sum alpha et omega, principium et finis. Hic jam manifeste ostenditur, quia angelus qui haec Joanni nuntiavit, personam Dei in se habebat, cum dicit: Ego sum alpha et omega, principium et finis. Similiter et ipse Joannes qui haec dicit nobis, tale est et quod Paulus dicit: An experimentum quaeritis ejus qui in me loquitur Christus? (II Cor. XIII) et David: Attendite, popule meus, legem meam (Psal. LXXVII). Alpha apud Graecos, Latinos, et Hebraeos, principium est elementorum; quod enim apud nos A, hoc est apud Graecos alpha, apud Hebraeos aleph. Porro omega finalis est elementorum apud Graecos. Quid autem sit alpha et omega, manifestat, cum subjungit: [Col. 0948D] Principium et finis; principium scilicet, ante quem nullus, finis vero, post quem nullus; vel principium, a quo omnia sumunt initium, finis vero, in quem cuncta terminantur; vel principium, quia in principio erat Verbum, finis, quia Verbum caro factum est, unde et ipse per Isaiam dicit: Ante me non est formatus Deus, et post me non erit (Isa. XLIII). Nam et quod Joannes, imo angelus ex persona Dei hoc dicat, manifestat cum subjungit: Dicit Dominus Deus, qui erat, et qui est, et qui venturus est omnipotens. Quod jam supra expositum est.

Ego Joannes frater vester. Hucusque praefatio sequentis libri, exhinc historia incipit. Loquitur autem ecclesiis Asiae, quibus et se aequalem ostendens, humilitatis [Col. 0949A] causa dicit: Ego Joannes frater vester in fide, et particeps in tribulatione et regno, et patientia in Christo Jesu. Quo in loco duo sunt simul conjungenda, tribulatio scilicet et patientia. Tribulatio enim et patientia pertinent ad caput et ad membra, regnum autem solummodo ad caput. Particeps Christi fuit Joannes in tribulatione et patientia, quia sicut Christus passus est opprobria, irrisiones, colaphos, et verbera, ita et beatus Joannes qui flagellatus legitur in Actibus apostolorum, et a Domitiano in fluentis olei dolium missus, ad ultimum ab hominibus separatus est. Particeps quoque fuit in patientia, quia sicut Christus patienter sustinuit passionem, et suos crucifixores diligebat, pro quibus orabat, dicens: Pater, ne statuas illis hoc peccatum (Act. VII): ita [Col. 0949B] et beatus Joannes diligebat eos qui ei mala inferebant, et pro illis orabat. Regnum autem proprie ad caput pertinet, qui est regnum perpetuum sanctorum suorum. Neque enim aliud regnum est suis daturus electis quam seipsum, quibus dicturus est: Venite, benedicti Patris mei (Matth. XXV), quasi dicat: Venite, membra, regnate post tribulationem in capite, quia ego regnum vestrum; de hoc regno ipse dicit Judaeis: Regnum Dei intra vos est (Luc. XVII). Considerandum denique quia in tribus participem se dicit Joannes, in tribulatione scilicet, et regno et patientia; sed media horum est regnum, nec potest possideri, nisi et hinc tribulatio exercuerit, et illinc patientia defenderit. Tenet enim in hoc loco personam omnium fidelium.

[Col. 0949C] Fui in insula quae vocatur Pathmos propter Verbum Dei et testimonium Jesu Christi. Quatuor rebus hic suam confirmat narrationem: persona, cum dicit: Ego Joannes; loco, cum se in Pathmos insulam relegatum ostendit; causa, quare haec passus sit, propter Verbum scilicet Dei, et tempore, id est die Dominica. Fui in insula quae vocatur Pathmos; historia nota est, beatum Joannem scilicet in Pathmos insulam relegatum propter Verbum Dei, cui testimonium perhibebat, dicens: In principio erat Verbum; et propter testimonium Jesu Christi, quod ei perhibebat, quod scilicet esset verus Deus et verus homo; et cui negabatur terra apertum est coelum. Interpretatur autem Pathmos fretum; ibi quippe amplius fervet mare, quod fretum dicitur, ubi angustius est: et [Col. 0949D] ideo non inconvenienter per nomen istius insulae angustia passionis exprimitur, quam patiebatur beatus Joannes, sicut caeteri quorum personam gerebat. Quanto magis enim sancti in praesenti vita affliguntur, eo amplius illis secreta coelestia manifestantur. Unde Paulus in carcere positus dicebat: Nostra autem conversatio in coelis est (Philip. III). Sustinent quoque et ipsi mali poenas, quia homicidae interficiuntur, in carceribus recluduntur; sed non poena facit sanctos, sed justitia. Sustinet plerumque justus similia, sed justus propter justitiam coronatur, injustus vero propter iniquitatem damnatur. Hinc Psalmista dicit: Judica me, Deus, et discerne causam meam (Psal. XLII). Unde bene propter Verbum Dei et testimonium [Col. 0950A] Christi se dicit relegatum, non propter homicidium aut caetera crimina. Ex illis quippe erat unus quibus dicit Dominus: Beati eritis cum vos oderint homines, et separaverint vos, et exprobraverint, et ejecerint nomen vestrum tanquam malum propter me (Luc. VI), et alibi: Gaudete quod nomina vestra scripta sunt in coelo (Luc. X). Omnis enim qui idcirco patitur passionem, quia divinitatem et humanitatem Filii Dei praedicat, beatus erit, et talibus secreta coelestia revelabuntur, cum ad visionem sui pervenerint Creatoris.

Fui in spiritu in die Dominica. Hic jam aperte demonstratur, beatum Joannem hanc visionem non corporaliter, sed in spiritu vidisse. Non tamen in somnis, sed in exstasi raptus est, sicut et Ezechiel, [Col. 0950B] qui cum sederet in domo sua, et senes Juda sederent coram illo, ductus est mente in Jerusalem. Itaque sicut dictum est, nihil per corpus vidit vel audivit, vel sensit, vel intellexit, vel ipsam carnem funditus deseruit, quando hanc revelationem vidit, sed docendus ejus spiritus, a Spiritu docente assumptus est, ut alta et mystica posset intueri. Notandum autem quod se non in die sabbati, aut sexta feria, sed in die Dominica raptum fuisse dicit. Solet enim qualitas rerum ostendi pro qualitate temporum. Hinc est quod Abraham in fervore fidei suae angelos meridie vidit, et Loth in perditione Sodomorum vesperi, Adam post meridiem; Salomon quoque sapientiam non servaturus in nocte percepit. Ita ergo in hoc loco per diem Dominicam aperte fides [Col. 0950C] intelligitur, quae jam manifesta erat in toto mundo, quando ista videbat beatus Joannes. Jam enim Apostoli profecti praedicaverunt ubique, et jam corporalis illius vacatio sabbati in spiritualem transierat. Ecclesia quoque quam beatus Joannes significabat, jam facta carnis mortificans, in lucem Spiritus assurgebat; et omnes electi in die Dominica sunt, quia ad gaudia futurae resurrectionis hilarescunt.

Et audivi post me vocem magnam tanquam tubae, dicentis mihi: Quod vides scribe in libro. Sicut in spiritu positus spiritualia vidit, sic ea quae audivit vox spiritualis fuit; scilicet, qui extra corpus per contemplationem eductus fuerat, quemadmodum dorsum habebatur. Non enim per corpus ista vidit, ut post dorsum corporis aliquid videret; sed facies [Col. 0950D] illius intelligitur ipsa vis contemplationis, quae extendebatur ad ea quae videbat, dorsum vero oblivio de praesentibus, ex quibus eductus per spiritum jam videbat. Idcirco itaque coelestibus intentus, vocem in his quae oblitus fuerat audivit, ut faciem mentis ad ea converteret, et ea quae videbat auditoribus profutura scriberet, ita et sancti post se omnia praesentis vitae gaudia habent, et in ante se extendunt, pro nihilo ducentes omnia temporalia, dum considerant futurae vitae gaudia, juxta illud Apostoli: Unum quod retro est obliviscens, in anterioribus me extendo, sequens bravium aeternae vocationis (Philip. III). Sic autem dicitur ei: Quod vides scribe in libro, ac si diceretur: Quod visurus es. Necdum enim aliquid [Col. 0951A] viderat, sed tantum ad videndum elevatus fuerat. Librum autem memoriam ejus appellat, id est: ea quae vides reconde in mente tua, et aliis etiam manifesta, nam quod libri significent corda hominum et conscientiam, testatur Daniel qui dicit: Antiquus dierum sedit, et libri aperti sunt, et alius liber qui est vitae (Dan. VII). Sic etiam fidelibus dicitur, ut quod vident, id est quod intelligunt, et ipsi in cordibus suis recordant, et aliis etiam manifestare studeant. Vox autem haec sive in Joanne, sive in Ecclesia, recte magna vocatur, quia non de mediocribus, sed de summis loquitur. Quae etiam quasi tuba dicitur, quia per ora praedicatorum sonat, quibus per Isaiam dicitur: Quasi tuba exalta vocem tuam (Isa. LVIII). Nam et bene vox quam audivit Joannes, et in illo Ecclesia, [Col. 0951B] tanquam vox dicitur tubae, quae ab interioribus sine strepitu sonum accipit quem profert exterius, quia videlicet ille sine sono vocis audivit prius in corde, quod postmodum sonuit exterius in voce, quia aliter ad prophetas divina vox sonuit, atque aliter ipsi postea locuti sunt. Deus enim locutus ad illos in corde sine sono vocis, ipsi autem postea locuti sunt, operantes verba cum lingua carnis.

Et mitte septem ecclesiis, id est generali Ecclesiae; quia sicut supra dictum est, in septenario numero universitas exprimitur fidelium. Nam et quod uni illarum loquitur, utique omnibus ecclesiis loquitur. Unde et in sequentibus dicit: Qui habet aurem, audiat quid Spiritus dicat ecclesiis (Apoc. II).

Epheso. Ephesus interpretatur voluntas sive consilium [Col. 0951C] meum. Quo nomine generaliter omnis Ecclesia comprehenditur, in qua est Dei voluntas per fidem, spem et charitatem, caeteraque bona opera. Unde et ipsa non suam, sed Dei potius voluntatem in se fieri optans, dicit quotidie in oratione, ut non sua, sed Dei in ea fiat voluntas. Cui etiam a Domino per prophetam dicitur: Non vocaberis ultra derelicta, et terra tua desolata, sed vocaberis voluntas mea in ea (Isa. LXII). Quae etiam bene consilium meum dicitur, quia videlicet non suum, sed Dei sui sequitur consilium, audiens illud Salomonis: Audi consilium, et suscipe disciplinam ut sis sapiens in novissimis tuis (Prov. XIX); et iterum: Omnia fac cum consilio, et post factum non poenitebis (Eccli. XXXII); quod reprobis contradicitur: Despexistis omne consilium [Col. 0951D] meum (Prov. I); et alibi: Non est voluntas mea in vobis (Malach. I), ait Dominus. Sciendum autem quia voluntas pertinet ad charitatem, qua sancta Ecclesia non timore cogente Domino servit, sed sponte Creatori se subdit, dicens cum Psalmista: Voluntarie sacrificabo tibi (Psal. LIII). Consilium autem ad correctionem, quia quamvis quidam in suis permanere sceleribus omnimodis velint, fit ad eos tamen per Dei misericordiam sermo correctionis, ut rejecto errore consilium salutis percipiant. Sic enim correctus est Saulus, cui erat consilium ut nomen Christi deleret de terra, et ex lupo factus est agnus. Consilium autem Christi sancta Ecclesia accipit, quia et a peccatis se custodit, et ut perfectionem consequatur, [Col. 0952A] sequitur ejus consilium, quo ait cuidam: Si vis esse perfectus, vende omnia quae habes et da pauperibus, et veni sequere me, et habebis thesaurum in coelo.

Smyrnae. Smyrna dicitur canticum eorum: quorum canticum nisi electorum? Idem est canticum, de quo Psalmista dicit: Cantate Domino canticum novum (Psal. XCV). Verum haec verba non uni tantum ecclesiae dicuntur, sed tantum generaliter Ecclesiae universali conveniunt. Ad cujus membra pertinebant apostoli, quibus Dominus dicebat: Mandatum novum do vobis (Joan. XIII). Ipsa enim diligendo Deum et proximum, canticum novum cantat, qui adimplet hoc mandatum. Cantat etiam canticum novum, quando mysterium incarnationis, passionis, ac resurrectionis [Col. 0952B] ejus concelebrat. Perfectius autem in futuro cantabit, quando videbit in re quod nunc videt in spe, et implebitur illud: Beati qui habitant in domo tua, Domine (Psal. LXXXIII). Unde Ezechiel dicit (Ezech. II) se vidisse librum, in quo erat scriptum carmen et lamentationes et vae. Qui enim ibi voluerit cantare carmen, hoc est canticum novum, necesse est ut in praesenti vita habeat lamentationem deflendo sua et aliena peccata. Qui vero in praesenti contempserit habere lamentationem, vae illi sine dubio in futuro erit, ut illis sine fine habentibus vae, isti sine termino Alleluia decantent victuri.

Pergamo. Pergamus interpretatur divisio cornuum. Cornua significant regna, ut habes in libro Danielis et in Zacharia; cornua ergo Christi intelliguntur [Col. 0952C] sancti ad regnum illius venturi: sed sicut Christi cornua ejus membra sunt quibus regnum daturus est perpetuum, ita sunt cornua diaboli ejus membra quae cum eo damnabuntur. Inter haec itaque cornua, id est inter justos et reprobos, et inter regnum Christi et diaboli, sancta Ecclesia facit divisionem, quia segregat bonos a malis, superbos ab humilibus judicio sententiae, dicens: Omnis qui se exaltat, humiliabitur (Luc. XVIII). De his cornibus et Psalmista dicit: Omnia cornua peccatorum confringam, et exaltabuntur cornua justi (Psal. LXXIV). Hinc enim discernitur Christi regnum et diaboli, humilitate scilicet regnum Christi elevatur, superbia vero regnum diaboli dejicitur.

Thyatirae. Thyatira dicitur illuminata; quo nomine [Col. 0952D] generaliter Ecclesia designatur, quae illuminata est ab eo qui illuminat omnem hominem venientem in hunc mundum, cui Apostolus: Fuistis aliquando tenebrae, nunc autem lux in Domino (Ephes. IV), de qua et Isaias: Populus qui ambulabat in tenebris (Isa. IX).

Sardibus. Sardis sonat in lingua latina principi pulchritudinis, apta subauditur et ornata. Cui scilicet, nisi illi de quo Psalmista dicit: Speciosus forma prae filiis hominum (Psal. XLIV), et in Canticis canticorum: Ecce tu pulcher es, dilecte mi (Cant. I). Huic itaque principi pulchritudinis est apta et praeparata Ecclesia per ornamenta virtutum; unde et per Psalmistam dicitur: Astitit regina a dextris tuis in vestitu [Col. 0953A] deaurato (Psal. XLIV); et in Canticis canticorum: Murenulas aureas faciemus tibi (Cant. I).

Philadephiae. Philadelphia dicitur salvans haereditatem Dei. Ipsa enim Ecclesia haereditas dicitur, de qua Pater ad Filium: Postula a me, et dabo tibi gentes haereditatem tuam (Psal. II), et de qua coloni mali videntes haeredem, dixerunt: Hic est haeres, venite occidamus eum, et nostra erit haereditas (Matth. XXI). Ipsa est ager Dei, ipsa et vinea, quae per praedicatores suos ita salvare satagit semetipsam, ut fide et opere Deo placeat, et ab illius voluntate nunquam recedat.

Laodiciae. Laodicia vertitur in nostra lingua tribus amabilis Domino, sive fuerunt in vomitu. Tribus nomine sacra Scriptura saepe utitur; unde est: Illuc [Col. 0953B] enim ascenderunt tribus Domini (Psal. CXXI). A tribus scilicet ordinibus, qui forsitan erant in populo Judaeorum, sicut fuerunt apud Romanos, in senatoribus scilicet, militibus, et agricolis, ita et Ecclesia eisdem tribus modis partitur, in sacerdotibus, militibus, et agricultoribus, quae tribus amabilis dicitur, juxta quod Apostolus dicit: Qui dilexit nos, et lavit nos a peccatis nostris. Et ipse Dominus: Sic dilexit Deus mundum, ut Filium suum unigenitum daret (Joan. III). Porro quod dicitur fuerunt in vomitu, ad reprobos pertinet, qui simul permixti sunt bonis, sicut in area grana cum paleis. Qui etiam sua praesentia gravant sanctos, veluti noxii cibi. Unde et necesse est ut ejiciantur de corpore Christi. Tales utique fuerunt haeretici, qui ejecti sunt ab Ecclesia, [Col. 0953C] de quibus Joannes dicit: Ex nobis exierunt, sed non erant ex nobis (Joan. II); et Psalmista: Expelle eos quoniam irritaverunt te, Domine (Psal. V). In quorum etiam persona in sequentibus hujus prophetiae verbis dicitur: Quia tepidus es, incipiam te evomere ex ore meo (Apoc. III).

Et conversus sum ut viderem vocem quae loquebatur mecum. Hic liquido claret, non corporalem, sed spiritalem vocem Joannem audisse, quia non ut audiret, sed ut videre dicit se conversum. Quod utique juxta corporis sensus impossibile esse cognoscitur, non enim vox unquam videri potest. Sed ille raptus spiritu ad summa contemplanda, nihil aliud audivit quam vidit, quia hoc est illic audire quod videre, hoc videre quod audire. Ecclesia quoque quae in [Col. 0953D] Joanne figuratur, post se videt vocem, quia mysteria quae in se videt completa, in lege et prophetis considerat praenuntiata; sic enim scriptum est in Genesi: Erunt duo in carne una (Gen. II), Christus scilicet et Ecclesia. Unde Paulus: Ego autem dico in Christo et in Ecclesia (Ephes. V).

Et conversus vidi septem candelabra aurea, et in medio septem candelabrorum aureorum similem Filio hominis. Septem candelabra aurea hoc ipsum significant quod septem ecclesiae, id est universalem Ecclesiam, dum verba eorum lumen scientiae simul et amoris incendium praebent, donis septiformis Spiritus refertam. Sed non incongrue in septem candelabris aureis figuratur; habet enim Ecclesia aureum [Col. 0954A] colorem, quia refulget divina sapientia, de qua scriptum est: Thesauris desiderabilis requiescit in ore sapientis. Habet lucernam, quia lucet verbo et exemplo, juxta quod Paulus dicit: In medio nationis pravae et perversae, inter quos lucetis sicut luminaria in mundo, verbum vitae continentes (Philip. II). Habet quoque et longitudinem in longanimitate spei et perseverantiam, dicente Domino: Qui perseveraverit usque in finem, hic salvus erit (Matth. XXIV). Quia etiam candelabrum tundendo producitur, satis convenit Ecclesiae, quae diversis afficitur in hoc saeculo pressuris, inter quas consolationem adhibet illi Dominus dicens: Cum ambulaveris in igne, non combureris, et flamma non ardebit in te (Isa. XLIII); et per Prophetam: Convertam manum meam ad te, et excoquam [Col. 0954B] ad purum scoriam tuam (Isa. I). Et bene in medio septem candelabrorum aureorum videt Joannes similem Filio hominis, quia Christus qui Ecclesiae suae praesidet, et praesidendo eam protegit, in medio electorum suorum est, secundum illud: Ubi fuerint duo vel tres congregati in nomine meo, ibi sum in medio eorum (Matth. XVIII); et alibi: Exsulta et lauda, habitatio Sion, quia magnus in medio tui sanctus Israel (Isa. XII). Intuendum est autem quia non absolute dicit se vidisse Filium hominis, sed similem Filio hominis. Ille enim angelus (ut saepe dictum est) personam Christi gerebat, qui idcirco non jam Filius hominis, sed similis Filio hominis appellatur, quia devicta morte jam non moritur, mors illi ultra non dominabitur; vel certe similis Filio hominis vocatur, [Col. 0954C] quia etsi carnem nostram accepit, tamen non fecit peccatum, sed apparuit in similitudine carnis peccati. Proprium enim est hominum peccato non carere, unde et quia ipse peccatum non fecit, per Psalmistam dicitur: Ego autem sum vermis et non homo (Psal. II). Vestitum podere. Poderis vestis est talaris, quia et Graeci podas pedes dicunt. Per poderem itaque carnem Christi debemus intelligere, quam ipse verus sacerdos obtulit, quando se crucis patibulo Patri pro nobis obtulit hostiam viventem, sanctam in odorem suavitatis. Quae videlicet vestis usque ad talos pertingit, quia ipse suos usque ad mortem dilexit, dicente Joanne: Cum dilexisset suos qui erant in mundo, in finem dilexit eos (Joan. XIII). Sive per poderem possumus intelligere generalem Ecclesiam, [Col. 0954D] quae vestis est Domini, juxta quod ei paterna voce per Prophetam dicitur: Vivo ego, dicit Dominus, quia his omnibus velut ornamento vestieris (Isa. XLIX); et Paulus fidelibus dicit: Quotquot in Christo baptizati estis, Christum induistis (I Cor. I). Quae vestis usque ad pedes tendit, quia usque ad novissima membra fidelium in fine saeculi nascitura est. Et praecinctum ad mamillas zona aurea. In Veteri Testamento legimus Danieli Dominum praecinctum apparuisse in renibus, ipso attestante qui ait: Lavavi oculos meos, et vidi, et ecce vir unus vestitus lineis, et renes ejus accincti (Dan. X). Hic autem Joanni angelus non jam in renibus, sed ad mamillas praecinctus ostenditur. Praecinctio renum cohibitionem significat luxuriae; [Col. 0955A] unde est: Sint lumbi vestri praecincti. Angelus itaque Danieli apparens, jure in renibus cinctus fuisse refertur, quia Scriptura Veteris Testamenti ipsum opus luxuriae damnat. Joanni vero bene in pectore, quia Novum Testamentum etiam cogitationes nefarias culpat, dicens: Qui viderit mulierem ad concupiscendum eam, jam moechatus est eam in corde suo (Matth. V). In pectore enim cogitationes versantur. Nam et quod fidelibus dicitur: Sint lumbi vestri praecincti, sciendum nobis est quia quisquis adhuc fornicationem carnis non refrenat, ad vitae veteris hominem pertinet. Possumus et hoc aliter intelligere: per duas mamillas designantur duo Testamenta; per zonam vero auream electorum figuratur Ecclesia, quae bene per mamillas jungitur angelo, [Col. 0955B] quia per observationem utriusque Testamenti Ecclesia copulatur Christo in vinculo charitatis, hoc est in dilectione Dei et proximi. Vel certe in mamillis angelus zona cingitur, quia ex duobus populis una electorum Ecclesia per charitatis compagem Christo unitur.

Caput autem ejus et capilli erant candidi tanquam lana alba et tanquam nix. Legimus in Danielis volumine (Dan. VII) quod Antiquus dierum sedit, cujus vestimentum erat quasi nix candidum, et capilli ejus tanquam lana munda. Ibi itaque his verbis designatur aeternitas Patris, quod in sequentibus ostenditur, cum deinde persona Filii commemoratur, dicente eodem Daniele: Aspiciebam in visione noctis, et ecce cum aubibus coeli quasi Filius hominis veniebat, et usque ad [Col. 0955C] Antiquum dierum pervenit (ibid.), id est usque ad Deum Patrem; hic autem in candore capitis et capillorum angeli, candor innocentiae Filii Dei designatur. Et bene ipse candor per lanam exprimitur: lana quippe ovium est vestis, ipse quippe est ovis, de quo Isaias: Tanquam ovis ad occisionem ducetur (Isa. LIII); quia secundum quod ait Apostolus: Cum malediceretur, non maledicebat; cum pateretur, non cominabatur (I Petr. II). Et per caput intelligimus ipsum Christum, de quo Paulus dicit: Caput viri Christus est (I Cor. XI); et iterum: Ipse est caput omnium ecclesiarum (Ephes. I). Per capillos autem, perfectiores qui capiti suo arctius adhaerent; qui etiam candorem lanae habent, quia imitantur simplicitatem et innocentiam capitis sui dicentis: Discite a me quia mitis [Col. 0955D] sum et humilis corde (Matth. XI); et quibus ipse dicit: Ecce ego mitto vos sicut oves in medio luporum (Matth. X). Per nivem vero, novitas designatur resurrectionis. Unde Dominus claritatem futurae resurrectionis niveo candore expressit tribus discipulis, quando resplenduit facies ejus tanquam sol, et vestimenta ejus tanquam nix. Hinc est quod testis resurrectionis ejus angelus mulieribus apparens, vestimenta alba tanquam nix figuraliter exhibuit. Et oculi ejus sicut flamma ignis. Oculi Domini dona significant Spiritus sancti, de quibus in Zacharia dicitur: Super lapidem unum septem oculi sunt (Zach. III); et in sequentibus dicitur quod viderit Joannes agnum tanquam occisum, habentem cornua septem et oculos [Col. 0956A] septem, qui sunt septem spiritus Dei missi in omnem terram. Et bene flammae dicuntur, quia accendunt nos ad amorem Dei, et illuminant cognitione divina; de hoc igne Dominus in Evangelio: Ignem veni mittere in terram (Luc. XII); possunt et per oculos angeli intelligi eminentiores et spiritales viri in Ecclesia, apostoli scilicet, quibus Dominus dicit: Vos estis lux mundi (Matth. V), qui non solum lucent, sed etiam ardent, dum verba eorum lumen scientiae simul et amoris incendium praebent. Possunt etiam per oculos eloquia divina intelligi, de quibus scriptum est: Lucerna pedibus meis verbum tuum (Psal. CXVIII); et de Joseph: Eloquium Domini inflammavit eum (Psal. CIV).

Et pedes ejus similes aurichalco, sicut in camino ardenti. Pedes Domini aliquando significant stabilitatem [Col. 0956B] aeternitatis; aliquando vero humanitatem, per quam ad nos venit cognitio divinitatis; aliquando praedicatores, de quibus scriptum est: Quam speciosi pedes evangelizantium pacem (Rom. X); aliquando vestigia imitationis ejus, aliquando vero novissima membra. In hoc autem loco proprie membra ejus significant, quae tempore Antichristi igne tribulationis probabuntur; nam sicut aurichalcum multis medicaminibus ex aere perducitur ad colorem auri, ita et illi tribulatione novissimi temporis exurentur, ut probentur velut mundissimum aurum. Et sicut Antichristus crudelior erit omnibus persecutoribus, ita et illi fortiores erunt omnibus retro ante martyribus, nam ipse caminus validissimam tribulationem significat, de qua Dominus dicit: Erit tunc tribulatio talis, [Col. 0956C] qualis non fuit, neque fiet (Matth. XIV). Quod autem alia translatio auricalchum Libani posuit, pro eo quod mons ipse in Judaea esse perhibetur, liquido manifestavit novissima corporis Christi membra in illis tunc regionibus vehementius esse vexanda camino tribulationis, ubi et Dominus eorum crucifixus est ab impiis Judaeis. Et vox ejus tanquam vox aquarum multarum. Superius legimus quod audierit vocem angeli tanquam tubae, nunc autem tanquam vocem aquarum multarum, quia videlicet prius per paucos praedicatores sonuit, de quibus Dominus dicit: Messis quidem multa, operarii autem pauci (Matth. IX); et postea populorum multorum officio resultavit. Aquae enim multae populi sunt, sicut in sequentibus legimus, quod enim primum pauci praedicatores, [Col. 0956D] hoc postea totus mundus clamavit. Potest et vox similis aquarum multarum charitas intelligi, quae est fons et origo omnium donorum spiritualium, sicut ipse Dominus manifestat, cum dicit: In his duobus mandatis tota lex pendet et prophetae (Matth. XXII); unde et ipse in die magno festivitatis stans clamabat, dicens: Qui sitit, veniat et bibat; et de ventre ejus fluent aquae vivae (Joan. VII). Ac si diceret: Qui intelligentiam Scripturarum sitienter cupit, ad me veniat, veniens Spiritum charitatis bibat, Deus enim charitas est. Bene itaque vox singularis Christi tanquam vox aquarum multarum dicitur, quia cum una sit charitas, si mentem repleverit, hanc ad innumera virtutum opera multiformiter accendit.

[Col. 0957A] Et habebat in dextera sua septem stellas. Quid sint septem stellae, ipse angelus aperit in sequentibus, dicens: Septem (inquit) stellae angeli sunt septem Ecclesiarum. Hoc ipsum etiam et superius comprehendit in candelabris septem, id est universalem Ecclesiam, sive omnes doctores. Quod enim singulis angelis dicitur ad universos utique refertur. Hoc quippe Dominus manifestat, qui cum de singulis angelis dicat: Angelo illius Ecclesiae scribe, in fine ita concludit: Qui habet aurem, audiat quid Spiritus dicat ecclesiis (Apoc. II). Stellae enim in nocte lucent, similiter et candelabra; atque ideo non inconvenienter persona Ecclesiae in his verbis exprimitur, maxime vero doctorum, qui in nocte hujus saeculi lucent verbo et opere, aliisque exemplum sanctitatis et luminis [Col. 0957B] ostendunt, quibus utique Dominus dicit: Sic luceat lux vestra coram hominibus, ut videntes opera vestra bona, glorificent Patrem vestrum qui in coelis est (Matth. V). Dextera autem Christi, in hoc loco intelligitur summa beatitudo et prosperitas futurae vitae, quae nunc manet in spe, tunc autem erit in re. In hac dextera jam sancti consistunt, quia in Dei praedestinatione jam certum manet, qui sint in dextera collocandi, quando agni separabuntur ab haedis, nequaquam pars sinistra erit, quia infelicitas vel adversitas nulla eos nocebit, quibus et dicturus est: Venite, benedicti Patris mei (Matth. XXIII) et caetera. De hac dextera Dominus per Prophetam Ecclesiae dicit: Ne timeas, quoniam auxiliatus sum tui, et suscipiet te dextera Justi mei (Joan. XLI). Et de ore ejus gladius [Col. 0957C] utraque parte acutus exibat. Gladius utrinque acutus, Scriptura Veteris ac Novi Testamenti intelligitur; hinc Paulus dicit: Et gladium spiritus, quod est verbum Dei (Ephes. VI). Qui gladius de ore ejus procedit, juxta quod ipse Dominus dicit: Non in solo pane vivit homo, sed in omni verbo quod procedit de ore Dei (Matth. IV). Utraque autem parte acutus dicitur, quia videlicet hinc culpas operis, illinc resecat peccata cogitationis; Vetus enim Testamentum dicit: Non occides; non furaberis (Exod. XX; Deut. V): Novum vero (Matth. V): Qui irascitur fratri suo, reus erit judicio; et: Qui viderit mulierem ad concupiscendum eam, jam maechatus est eam in corde suo. Vocatur etiam sermo Dei gladius utraque parte acutus, quia dividit bonos a malis. Unde ipse Dominus [Col. 0957D] dicit: Non veni pacem mittere, sed gladium (Matth. X). Veni enim separare patrem adversus filium, et filiam adversus matrem suam, et caetera. Vel certe ideo gladius bis acutus vocatur, quia et imperfectos secundum litteram exterius informat, et perfectos juxta mysticum intellectum interius erudit. Audit enim simplex quisque ibi: Non adulterabis; non occides, et caetera, et ponit in animo suo haec custodire; dum autem haec facit, abscidit se per Dei verbum a carnalibus delectationibus, ut haec divini verbi custodiendo praecepta possit salvus fieri. Sapientior quoque considerat altiora mysteria, cum audit: In principio erat Verbum (Joan. I), et caetera. Quibus sublevatus, nihil in hoc mundo ambit, quia desiderat jam frui ejus [Col. 0958A] praesentia, cujus tanta in divino eloquio praedicatur magnificentia.

Et facies ejus sicut sol lucet in virtute sua. Quia Christus et Ecclesia una est persona, caput videlicet et membra, per faciem ejus possumus intelligere sanctos, non tamen tales quales nunc sunt, sed quales postmodum futuri, cum ad sui Creatoris visionem pervenerint. Unde et Dominus in Evangelio dicit: Tunc justi fulgebunt sicut sol in regno Patris sui (Matth. XIII). Quod videlicet non de isto sole visibili intelligere debemus, cum et ipse multo tunc majus lumen habiturus sit, juxta illud propheticum: Erit lux lunae sicut lux solis, et lux solis sicut lux septem dierum (Isa. XXX), sed potius de illo de quo scriptum est: Vobis timentibus nomen meum orietur sol justitiae [Col. 0958B] (Malach. IV). Si autem sancti majus lumen habebunt quam sol iste visibilis, quantum putamus excellentiorem et sublimiorem esse capitis claritatem, a quo membra illuminabuntur! Unde et cum de sole hic loqueretur Joannes, addidit: Sicut sol lucet in virtute sua, quando scilicet meridiano tempore in centro coeli ita resplendet, ut nullatenus humanus aspectus ferre valeat claritatem luminis ejus. Hanc claritatem ostendit in monte coram tribus discipulis, quando facta est facies ejus sicut sol. Centies enim tantum (sicut dicit beatus Hilarius) fulsit, sed non habuit Evangelista creaturam splendidiorem cui comparare posset eamdem claritatem, idcirco dicit sicut solem resplenduisse faciem ejus. Et qualis tunc apparuit Dominus, talis utique venturus est ad judicium. [Col. 0958C] Quo in loco quaeri potest: si Dominus ad generalem resurrectionem cum tanta claritate venturus est, quare non in eadem claritate post suam resurrectionem apparuit discipulis? Ad quod dicendum est, ideo post suam resurrectionem claritatem sui vultus discipulis abscondisse, ut eum vel suffere quivissent vel cognoscere; quod si non fecisset, mortalium oculi videre eum non possent. Si enim, cum adhuc mortale corpus gestaret, ferre non potuerunt claritatem vultus ejus, quando transfiguratus est in monte, quanto minus hoc possent, si post suam resurrectionem ipse, non ut sol, sed septempliciter sole fulgente suam manifestaret claritatem. Quid autem ista de Domino dicimus, cum etiam nos, miseri atque [Col. 0958D] mortales, claritatem sanctarum animarum cum aeterno sole fulgentium sustinere non valemus? Porro quod dicitur, solem sive lunam majorem luminis claritatem habere post diem judicii, utique ad lapsum et reparationem primi hominis pertinet. Postquam enim homo Dei mandatum transgrediendo peccavit, tenebras incurrit, et idcirco etiam ipse sol, qui ad obsequium hominis fuerat conditus, claritatem sui luminis maxima ex parte perdidit. Sed cum reparatus fuerit homo, atque post generalem resurrectionem renovatus, tunc et ipse sol renovabitur, et septempliciter, id est multo clarius quae modo lucebit. Unde etiam nec postea occasum patietur, sicut Isidorus testatur, ne impii claritate luminis ejus perfruantur. Aliter: Sol habet ortum et occasum, ideoque [Col. 0959A] congrue comparatur Christo, qui habuit ortum nascendo temporaliter ex matre, et occasum per mortem. Porro facies illius, manifesta in carne praesentia intelligitur, quae abscondita est quando in cruce occubuit, sed iterum resurgens a mortuis, coepit lucere in virtute sua, in multitudine scilicet miraculorum, et praedicatione doctorum. Nam et de occasu Psalmista dicit: Iter facite ei qui ascendit super occasum (Psal. LXVII). Super occasum namque ascendit, quia unde occubuit, inde surrexit. Et quando ista dicebat Joannes, jam ortus, jam ad occasum versus, jam surgens iterum lucebat in virtute sua; id est jam in carne natus, passus, et suscitatus, ipsaque ejus nativitas, passio, et resurrectio totum claruerat per orbem; et idcirco facies angeli [Col. 0959B] non simpliciter, sed sicut sol lucet, in virtute sua splendebat.

Et cum vidissem eum, cecidi ad pedes ejus tanquam mortuus. Joannes in hoc loco significat omnem electorum multitudinem, angelus autem solius capitis personam gerit. Non autem hic pedes Domini, sicut superius aeternitatem divinitatis ejus, non praedicatores, non denique caetera membra, sed tantum indicia passionis ejus et humilitatis significant, qui se humiliavit usque ad mortem. Ad pedes ergo angeli Joannes cadit, dum sancta Ecclesia vestigia passionis ipsius imitatur, juxta illud Petri: Christus passus est pro nobis, vobis relinquens exemplum, ut sequamini vestigia ejus (Petr. II), et hoc mortificando se cum vitiis et concupiscentiis. Ad pedes ejus cadit, quia dum [Col. 0959C] considerat Redemptorem suum mortuum, mox mundo moriens, ad imitanda ejus vestigia semetipsum humiliter prosternit. Bene autem Joannes non mortuus, sed tanquam mortuus cecidisse dicitur ad pedes angeli, quia electi imitantes vestigia passionis Christi, etsi moriuntur mundo, vivunt tamen Deo. Hinc Apostolus dicit: Vivo autem jam non ego, vivit vero in me Christus (Galat. II); et iterum: Obsecro vos ut exhibeatis corpora vestra hostiam viventem (Rom. XII), et caetera. Hostia quippe immolatur, et viva est, quia sancti etsi se mortificant cum vitiis et concupiscentiis, non tamen penitus a corpore recedunt. Vel certe tanquam mortui fiunt, cum se mortificant, quia in spe futurae resurrectionis jam vivunt, juxta illud Apostoli: Mortui estis, et vita vestra abscondita est cum [Col. 0959D] Christo in Deo, et cum Christus apparuerit vita vestra, tunc et vos apparebitis cum ipso in gloria (Colos. III). Et posuit dexteram suam super me, dicens: Noli timere. Non semper in sacro eloquio unus sermo pro uno accipitur sensu. Legimus quippe superius dexteram significare summam beatitudinem futurae vitae et prosperitatem, in qua sancti jam consistunt Dei praedestinatione. Non ergo hic taliter accipienda est dextera, sicut in superiori versu: pedes non priora in se continent mysteria, sed tantum exempla imitationis Christi et passionis significant. Itaque in hoc loco per dexteram angeli debemus intelligere sanctos praedicatores. Unde per Moysen dicitur: In dextera ejus ignea lex (Deut. XXXIII); ac si diceretur: In [Col. 0960A] sanctis praedicatoribus doctrina Spiritus sancti. Notandum autem quia non dicit Joannes quid angelus fecerit, ponens dexteram suam super illum, utrum videlicet levaverit eum a terra, an detraxerit illum ad terram; sed ex Danielis volumine (Dan. X) discimus quod a terra eum levaverit, qui dicit quod angelus qui erat accinctus auro obryzo, et corpus ejus quasi chrysolithus, posuit dexteram suam super eum, et erexit eum super genua sua. Ponit itaque angelus manum super Joannem jacentem ad pedes suos tanquam mortuum, et erigit illum, quando Christus Ecclesiae suae, quae se mortificat, auxilium consolationis porrigit per suos praedicatores. Quasi enim dextera Christi super fidelium corda pressuris et angustiis pressa, Paulus apostolus positus erat ut [Col. 0960B] eos sublevaret, cum eis consolationem adhibebat, dicens: Non sunt condignae passiones hujus temporis ad futuram gloriam quae revelabitur in nobis (Rom. VIII). Non autem Ecclesia ita erigitur a terra, ut penitus ab omnibus angustiis submoveatur; sed cum talia et his similia audit pro illatis passionibus, cor ad gaudia coelestis patriae sublevat. Tale quippe est illud Evangelii: Nolite timere eos qui occidunt corpus (Matth. X); et alibi: Gaudete, quod nomina vestra scripta sunt in coelo (Luc. X). Bene autem illic additur: Nolite timere, ac si electorum Ecclesiae diceretur: Erige mentis auditum in passionis certamine ad futura praemia, et accepta desuper fiducia, humanum timorem audacter longe propulsa.

Ego sum primus, et novissimus, et vivus; et fui mortuus, [Col. 0960C] et ecce sum vivens in saecula saeculorum. Hic manifestissime apparet, quia angelus qui beato Joanni apparuit, figuram Christi tenuit. Non enim alii quam Christo nato, passo, ac sepulto, et resuscitato haec verba conveniunt. Ipse est primus, in quo facta sunt omnia; ipse novissimus, per quem restaurata sunt universa: ipse est primus qui ante saecula natus: in principio erat Verbum; ipse novissimus, quia in fine temporum natus: Verbum caro factum est, et habitavit in nobis. Et vivus fui, ait, vel ante omnia saecula in divinitatis essentia, vel ante mortem in carne. Et mortuus, subaudis post nativitatem carnis. Et ecce sum vivens in saecula saeculorum, post resurrectionem, sicut Apostolus dicit: Christus resurgens a mortuis, jam non moritur; mors [Col. 0960D] illi ultra non dominabitur (Rom. VI). Quo in loco magna consolatio intelligenda est adhibita beato Joanni, cui jacenti tanquam mortuo dicitur: Vivus fui et mortuus, et sum vivens in saecula saeculorum. Nihil enim hac affectione congruentius quam quod sibi similem in morte Dominum audiret, qui tanquam mortuus jacebat. Ac si diceret Christus tam sibi quam omnibus fidelibus: Nolite timere pro me pati, qui estis membra, cum ego qui sum caput, pro vobis mori non dubitaverim, quia sicut ego post mortem vivo, ita et vos vivetis resuscitati a capite. Attendite ergo quia post mortem vivit vita vestra, quae constat in capite, exemplum vobis ostendens quandoque in gloriam resurgendi, si modo vano timore non recesseritis [Col. 0961A] de corpore. Et habeo claves mortis et inferni. Per claves potestas aeterna et judiciaria designatur. Unde Petro dictum est: Tibi dabo claves regni coelorum (Matth. XVI). Neque enim pueriliter intelligere debemus claves esse in coelo, quemadmodum sunt in ostio, sed per claves potestas intelligitur ligandi atque solvendi. Ita ergo et hic clavium nomine potestas aeterna ostenditur. Unde et alibi dicitur: Qui aperit et nemo claudit; claudit et nemo aperit (Apoc. III). Porro mors diabolus intelligitur, quia invidia diaboli mors introivit in orbem terrarum; infernus autem, membra illius ad poenas inferni ventura. Habet itaque Filius Dei claves mortis et inferni, quia sua occulta reseratione dat potestatem diabolo, vel ejus membris, ut saeviant in persecutionem sanctorum, [Col. 0961B] et iterum cum vult, facit omnem conquiescere eorum tentationem. His clavibus conclusus erat diabolus, cum dicente Domino (Job II): Nunquid considerasti servum meum Job, quod non sit similis ei in terra, vir simplex et rectus, tentando eum appetiit, dicens: Nunquid Job frustra timet Deum? Nonne tu vallasti eum ac domum ejus? et caetera usque: Mitte manum tuam, nisi in facie benedixerit tibi (Job I, II). Reseravit ei Dominus clavem, cum potestatem tentandi dedit ei, dicens: Ecce in manu tua est (Job. II). Et ille, accepta potestate, egressus, percussit Job ulcere pessimo (Ibid.). Sed postea cohibitus est et sub clavi reclusus, quando ipsa tentatio profuit beato Job ad gloriam, et restaurata sunt ei omnia duplicia, ipsique tentatori eadem tentatio crevit ad cumulum damnationis suae. [Col. 0961C] His clavibus fuerat dimissus, quando Petrum timore concutiens, compulit negare Deum: reclusus est iterum, quando Dominus respexit Petrum, et ille flevit amare, ac maculas ternae negationis lavit amarissimis lacrymis. His etiam lacrymis fuerat laxatus, quando Mariam multis criminibus sibi devinxerat; sed clausus est quando dimissa sunt ei peccata multa, quia dilexit multum. His quoque clavibus apertis fuerat dimissus, quando tentabat Paulum, cui, ne magnitudo revelationum eum extolleret, datus est stimulus carnis. His divini judicii clavibus quotidie reseratur, cum electos tentationibus fatigare permittitur; iterumque restringitur, cum non supra modum, sed ad mensuram ipsas tentationes exaggerare permittitur, juxta illud: Fidelis Deus qui non patietur [Col. 0961D] vos tentari supra id quod potestis, sed faciet cum tentatione etiam proventum, ut possitis sustinere (I Cor. X).

Scribe ergo quae vidisti, et quae sunt, et quae oportet fieri post haec. Hic Joannes typum tenet ordinis praedicatorum, cui dicitur: Scribe quae vidisti, id est quae intellexisti, in lege scilicet et prophetis de me, ut ea in corde teneas, et aliis profutura pandas. Vel etiam, si specialiter haec verba referimus ad apostolos, dicitur illis ut miracula Christi quae viderunt scribant, et aliis annuntient, et per haec ad fidem Christi alios trahant; quae etiam nunc impleta sunt in me, et quae oportet fieri post haec in membris meis. Quod autem superius jam dictum est ei, ut [Col. 0962A] scribere debeat ea quae vidit, et nunc iterata voce ad scribendum compellitur in repetitione verbi, negligentia torporis removetur a studio praedicatorum, ut quae saepius admonentur, sine tarditate impleantur. Sequitur:

Sacramentum septem stellarum quas vidisti in dextera mea, et septem candelabra aurea: septem angeli sunt septem ecclesiarum et candelabra septem: septem ecclesiae sunt. Sacramentum mysterium est, ubi aliud videtur, et aliud intelligitur, sicut (verbi gratia) in Christi corpore, ubi cum videatur panis, vera est caro. Unde ipsi sacerdotes dicunt: Sacramenta quae sumpsimus, Domine, proficiant nobis ad salutem corporis et animae. Ita ergo et hic sacramentum erat, quia in septem stellis vel septem candelabris, universalis [Col. 0962B] Ecclesia exprimebatur. Quod enim significatur per septem stellas, id ipsum significatur et per septem candelabra, id est omnis Ecclesia, vel specialiter sancti doctores, qui nimirum recte per stellas designantur et per angelos, quia et in hujus saeculi nocte lucent per munditiam vitae, et aliis coelestia ministrando, angeli veritatis existunt. Quibus Paulus dicit: In medio nationis pravae et perversae, inter quos lucetis sicut luminaria in firmamento coeli. Hoc etiam sciendum, quia hoc est unus angelus quod septem, hoc septem quod unus, quia quod uni loquitur ad omnes pertinet; et item quod omnibus dicit ad singulos refertur. Quod autem idem angelus qui beato Joanni apparuit quaedam exposuit, quaedam vero signata reliquit, nimirum idcirco hoc egit, ne nobis [Col. 0962C] lectio illius vilesceret, et ut haberemus etiam ubi sensum nostrum exercitare possemus. Exposuit quaedam, quia si ex toto nobis clausus esset liber, taederet nos eum legere, ad cujus mysteria intima non possemus pervenire. Iterum, si per omnia eum aperiret, facilis nobis esset ad intelligendum, et idcirco etiam minus studiose eum legeremus. Angeli autem quibus scripsit, sicut in consequentibus inveniemus, non coelestes intelliguntur spiritus, quia absurdum est credere aliquid esse in coelestibus spiritibus dignum reprehensione, sed potius fideles in Ecclesia consistentes, de quibus scriptum est: Angeli pacis amare flebunt (Isa. XXXIII); et Malachias: Labia sacerdotis custodiunt scientiam, et legem requirunt ex ore ejus (Malach. II); quia angelus Domini exercituum [Col. 0962D] est. Sanctos Ecclesiae doctores angelos vocari, quia ut praemissum est, stellae et candelabra in hujus saeculi nocte lucent et aliis ministrando coelestia, angeli veritatis existunt, quos Paulus dicit, sicut luminaria in firmamento coeli in medio nationis pravae et perversae, per munditiam sincerae vitae lucere. Sequitur:



CAPUT II.

Et angelo Ephesi Ecclesiae scribe: Haec dicit qui tenet septem stellas in dextera sua, qui ambulat in medio septem candelabrorum aureorum. Ephesus interpretatur voluntas vel consiliam meum; quod et ipsi Ecclesiae convenit specialiter, in qua erat Dei voluntas, [Col. 0963A] sicut inveniemus in sequentibus, eodem angelo dicente: Scio opera tua; et consilium correctionis in hoc quod subjungit: Habeo adversum te pauca, quod charitatem tuam primam reliquisti, et omni Ecclesiae generaliter. Quod enim dicitur angelo, id est sacerdoti ipsius Ecclesiae, in illo omni Ecclesiae dicitur; et in Ecclesia Ephesiorum, universae Ecclesiae fidelium. Nam et per septem stellas quas tenebat in dextera sua, omnes sancti intelliguntur, qui in praedestinatione aeternae beatitudinis jam tenentur in Dei praesentia. Ipsi quoque designantur et per septem candelabra, in quorum medio ambulat Christus, quia dona gratiae suae eis particulatim diffundit. Alii scilicet sermonem sapientiae, alii sermonem scientiae, alii genera linguarum, alii interpretationem sermonum, [Col. 0963B] alii hospitalitatem, alii abstinentiam, contemplationem, et caetera his similia, quae operatur unus atque idem Spiritus (I Cor. XII). Qui cum ubique praesens sit, dum donorum gratiam eis largitur, quasi in medio candelabrorum quotidie ambulat. Vel certe per manum possumus intelligere clementiam divinitatis ejus, quam nullus potest evadere, quia in manu ejus sunt omnes fines terrae. In hac dextera sunt boni et mali: boni quidem comprimuntur, ne vel ultra mensuram acceptae virtutis per inanem gloriam transeant, vel ad vitiorum illecebras ruant; mali autem, ne quantum volunt, nocere possint, hac virtutis dextera retinentur, sed tanquam servi sub potestate Domini, ad mensuram filios verbere caedant. Sunt ergo quidam ad quos Dominus venit per fidem quam [Col. 0963C] habent, et aliquando per bonam voluntatem: sed quia iterum reprobis moribus eum ejiciunt, et ad vitia labuntur, non potest ibi manere, idcirco ambulat, et ad electos transitum facit, apud quos diu manet, et in eorum cordibus moratur. Facit quippe adventus sui praesentiam sentire reprobos: sed quia fidem illorum opera non sequuntur, nequaquam apud eos manet, sed ad electorum corda ab eis transit, in quibus per opera virtutum inhabitet. Hoc enim indicat columba ex arca dimissa, quae super aquas diluvii volitans, cum non inveniret ubi requiesceret pes ejus, ad arcam reversa est. Hinc in Evangelio dicit: Si quis diligit me, sermonem meum servabit, et ad eum veniemus, et mansionem apud eum faciemus (Joan. XIV). In quibus verbis ostendit quia ad eos venit in [Col. 0963D] quibus mansionem non invenit. Bene itaque dicitur: Qui ambulat in medio septem candelabrorum aureorum. Ac si aperte diceretur: Tandiu inter electos et reprobos exhortationis verbo discurrit, quousque inveniat apud quem per opera virtutum mansionem faciat. Vel certe dum quemlibet electorum intimo discretionis examine probandum ad tempus, in tentatione deserit: atque ut alium a tentatione eripiat, pio favore prosequitur, tanquam in medio septem candelabrorum aureorum discurrere videtur.

Scio opera tua et laborem et patientiam tuam. Hoc autem non specialiter, sed generaliter omnibus electis congruit, quorum opera, labor, et patientia Deo sunt cognita. Scire autem Dei, eligere est. Unde in [Col. 0964A] libris Moysi frequenter populo dicitur: Vos scit Deus ex omnibus gentibus; id est: Vos elegit; et ipsi Moysi: Novi te ex no mine (Exod. XXXIII), id est: Te eligo specialiter prae caeteris. Aliquando autem scire dicitur scientes reddere; unde est: Tentat vos Dominus Deus vester, ut sciat si diligatis eum an non, id est ut scire vos faciat; et Abrahae: Nunc cognovi quod timeas Dominum (Gen. XXIV), id est cognoscere te feci. Dicitur quoque scire Deus, et ipsa scientia vis divinae subtilitatis accipitur, cui nuda et aperta sunt omnia, juxta illud: Tu cognovisti omnia novissima et antiqua (Psal. CXXXVIII). In istis itaque locutionibus Ecclesiae, pro locorum qualitatibus scire Dei debemus accipere. Dicitur ergo Ecclesiae a Christo: Scio opera tua, id est approbo et eligo, vel scio opera, id est scire te facio mercedem [Col. 0964B] operum tuorum et laborem. Quia homo operans laborat, idcirco post opera virtutum recte etiam subjungitur et labor, quia sancta Ecclesia sicut magna est in operibus, ita magna est et in labore. Cujus etiam patientia specialiter praedicatur, quae cunctos tolerat labores patienter, et eos quos male agentes portat, sinceriter amat, et usque ad finem vitae in hoc perseverat, juxta illud: Qui autem perseveraverit usque in finem, hic salvus erit (Matth. X, XXIV). Opera enim et labores communia sunt bonis et malis: patientia autem vera, singulare munus collatum est in coelestibus; quae si desit, multa opera, multique labores subito ad nihilum rediguntur. Patientia autem vera est quae et mala proximorum aequanimiter tolerat, et eos quos prave agentes portat, sinceriter amat. Et non [Col. 0964C] potes sustinere malos, subaudis libenter; et hic jungendum est scio, sicut supra. In hac enim vita simul misti sunt boni et mali. Ideoque necesse est, quia aliter esse non potest, ut ipsi mali tolerentur a bonis. Debent enim in illis odio habere quod mali sunt, et debent eos diligere per hoc quod homines sunt. Hinc David ait: Iniquos odio habui (Psal. CXIII). Non quia naturam iniquorum, sed opera iniquitatis odio habuerit. Nonnunquam itaque infirmi quique, malorum pravitates atque eorum consortia gressibus corporis conantur effugere, ignorantes quam impium sit propter pravorum perversitatem relinquere sanctorum unanimitatem, qui si patientiae studerent, quia alibi locus deest, in semetipsis invenirent ubi eos evadere possent. Et tentasti eos qui se dicunt apostolos [Col. 0964D] esse, et non sunt. Tempore beati Joannis surrexerunt falsi apostoli, id est haeretici. Marcion, Ebion, et Cherinthus in Asia volentes corrumpere rectam fidem, et praedicantes Christum minorem Patre, qui utique falsi apostoli erant, juxta illud, apostolus interpretatur missus. Sed isti non erant missi a Christo, sed diabolo, transfigurantes se in apostolos Christi, a quo et se missos dicebant, cum non veritatis, sed falsorum dogmatum essent. De talibus Dominus per Prophetam dicit (Jer. XXIII): Ipsi veniebant, cum ego non miserim eos. Dicit ergo: Tentasti eos qui se dicunt apostolos esse, et non sunt, id est probasti fidem illorum et doctrinam. Et invenisti eos mendaces. Tentationes enim duae sunt, [Col. 0965A] sed hic tentatio ad probationem pertinet, sicut et ibi: Tentat nos diebus decem (Dan. I). Sic et sancta Ecclesia quotidie tentat, id est probat corda singulorum, ut qui fidem rectam non tenent, aut corrigantur, aut ab Ecclesiae societate pellantur, sicut ejecti sunt haeretici. Isti enim, id est Ebion et caeteri, antequam examinarentur, occulti erant, sed probati sunt tam a beato Joanne quam ab angelo illius Ecclesiae. Et quia perversi doctores reperti sunt, damnati sub anathemate, ejecti sunt ab Ecclesia. Similiter Sabellius, Photinus, et caetori latrones, qui non per ostium intra sinum Ecclesiae intraverant, latebant quousque ab Ecclesiae pastoribus probarentur.

Et patientiam habes tolerando patienter illorum [Col. 0965B] perversitatem, qui tibi mala ingerunt. Et sustinuisti propter nomen meum, et non defecisti. Ac si electorum omnium Ecclesiae diceretur: Quia in omnibus patientiam habuisti, idcirco utique ea quae tibi ab impiis sunt illata tormenta sustinuisti, quia nisi patientiam habuisses, in tot adversis defecisses. Et ideo patientiam habens non succumbis, quia non pro terrena gloria, sed propter nomen meum haec sustines.

Sed habeo adversus te quod charitatem tuam primam reliquisti. Superius locutus est sanctis, nunc autem loquitur reprobis, quia (sicut supradictum est) sicut sunt misti boni et mali in praesenti vita, ita communiter eos alloquitur divinus sermo: Habeo (inquit) adversus te, id est adversum reprobos qui [Col. 0965C] in te sunt, quia primam charitatem reliquisti, id est fidem Dei et dilectionem; et subdidisti te delectationibus saecularibus et terrenis, sicut mulier deserit primum viri amorem, et jungit se adultero. Dum enim a quibusdam charitas inchoata repellitur, protinus cupiditas saeculi introducitur, fitque modo miserabili, ut nec ad memoriam illa redeat, cum haec mentem plene possederit. Memor esto itaque unde excideris, id est a qua gratia separatus sis, qui prius mihi conjunctus splendore sanctitatis fulgebas. Et age poenitentiam, pro eo quod me dereliquisti, et terrenum amorem tanquam mulier adulterum suscepisti, et prima opera fac, id est redi in amorem prioris viri.; sin autem, venio tibi, et praesentiam irae meae tibi ostendam, et movebo candelabrum tuum de [Col. 0965D] loco suo, nisi poenitentiam egeris, id est movebo te de loco virtutis tuae, et de societate fidelium. Notandum autem hoc quod non dicit: Ejiciam candelabrum de loco suo, sed tantum movebo; quia videlicet, licet quis peccet, tamen si poenitentiam egerit perfectam, non amittet pristinam dignitatem suam aut gradum. Unde Petrus licet negaverit Christum, non perdidit apostolicum gradum. Sed dicamus hoc sub exemplo: si enim quilibet hominum grave peccatum admittit in conspectu hominum, de loco suo movetur, at tamen si cito per poenitentiam surrexerit, non est motus in conspectu Dei, quia licet per peccatum in conspectu hominum motus esse videretur, tamen quia in Dei praesentia resurrecturus erat, non est [Col. 0966A] motus, quia nequaquam minoris sanctitatis locum habebit, si perfectam poenitentiam egerit. Dicatur itaque impoenitenti et ad Deum redire nolenti: Movebo candelabrum tuum de loco suo nisi poenitentiam egeris, ac si diceretur: Munus sanctitatis post lapsum criminum a me nequaquam recipies, nisi cor ad poenitentiam emollire curaveris.

Sed hoc habes, bonum subaudis, quia odisti facta Nicolaitarum, quae et ego odi. Iterum in hoc loco vertit sermonem ad personam fidelium, dicens: Odisti facta Nicolaitarum. Nicolaus unus fuit ex septem diaconibus qui electi et ordinati sunt ab apostolis, sed caeteris permanentibus in ministerio suo, ille recessit ab eorum fide et doctrina. Qui cum culparetur eo quod haberet pulcherrimam mulierem, [Col. 0966B] et nimium zelaretur eam, ut se excusaret ab hac suspicione, respondit: Non est mihi curae quid faciat; qui vult, utatur illa. Unde et transiit in communem usum; quod factum coeperunt etiam multi sectatores ejus imitari, qui etiam idolothyta comedebant, et cibos suos cibis gentilium commiscebant. Dicebant quoque hunc mundum non a Deo, sed a quibusdam principibus factum, contra quod in Genesi dicitur: In principio creavit Deus coelum et terram (Gen. I). Et haec facta Nicolaitarum a bonis repudiantur, et veluti stercora detestantur. Videamus autem quos isti spiritu aliter significent. Interpretatur autem Nicolaus populus stultus; quo nomine gentiles figurantur, qui stulti sunt, quoniam veram sapientiam, id est Christum, credere nolunt, unde [Col. 0966C] dicit Apostolus: Nos praedicamus Christum crucifixum, Judaeis quidem scandalum, gentibus autem stultitiam (I Cor. I). Nam hi communiter utuntur uxoribus, et idolothyta comedunt, atque hujus saeculi conditores homines esse affirmant, id est: Jovem, Saturnum, et reliquos, qui licet ab illis dii putentur, homines tamen fuerunt, et in hac terra, licet turpiter vitam ducentes, regnaverunt. Significat quoque Nicolaus haereticos, qui cum de sapientia Dei Patris, quae est Filius, vera non sentiunt, licet secundum saeculum sapientes videantur, tamen secundum Deum stulti sunt. Dum enim Arius vel sectatores Christum creaturam esse affirmant, fatui atque stulti sunt: quia dum Trinitatis substantiam confundunt, Christum esse Deum contradicunt. De [Col. 0966D] quibus Psalmista dicit: Dixit insipiens in corde suo: Non est Deus (Psal. LII). Quorum facta duo specialiter notantur, quia et idolorum cultores et fornicarii saepe vocantur. Quia enim rectam fidem non habent, suus ipse error quem sequuntur, pro cultura idolorum ipsis imputatur. Fornicarii quoque sunt, qui immunditiae carnis serviunt, et ob hoc maxime pereunt. Judaei quoque sunt stulti, quia in Christum qui est sapientia Patris, nolunt credere, frustraque jactant se habere Patrem, cujus Filium odiis insequuntur: quoniam qui non habet Filium, nec Patrem habet. Sed et (si diligenter inspicimus) intra sanctam Ecclesiam Nicolaitas invenimus, eos videlicet, quos in terreno amore [Col. 0967A] thesaurizare videmus; quid enim stultius esse potest, quam eo loco tota mentis intentione pecunias recondere, quo non licet in perpetuum sustinere? Unde Dominus discipulos hortatur, dicens: Nolite thesaurizare vobis thesauros in terra (Matth. VII). In hoc autem stultorum numero computatur ille, qui cum diceret: Destruam horrea mea, et majora faciam, quia non habeo quo fructus meos congregem (Luc. XII), audivit a Domino: Stulte, hac nocte animam tuam repetam a te; quae autem congregasti cujus erunt? (Ibid.) Quae scilicet lucra hominum insipientium, solummodo terrena quaerentium, pariunt in illis genimina omnium vitiorum, quia et secundum Apostolum: Radix est omnium malorum cupiditas (I Tim. VI); quia videlicet per hanc alius [Col. 0967B] ad rapinam, alius ad falsum testimonium, alius rapitur ad perjurium, atque ad caetera crimina: Quae etiam Judam ad hoc perduxit, ut ipsum Dominum morti traderet. Nam et per hanc homo cupidus animam suam venalem facit, et idololatra efficitur, plus amando creaturam quam Creatorem. Quod enim dicit Apostolus de gulosis, quorum Deus venter est (Philip. III), potest intelligi de cupidis similiter, quorum Deus nummus est auri vel argenti. Haec sunt facta Nicolaitarum, id est stultorum hominum, paganorum scilicet, caeterorumque infidelium et falsorum Christianorum, quae Dominus et quae ex parte illius sunt, odire probantur. Notandum autem, quia non naturam, sed opera hominum Dominus se odio habere dicit. Unde non dicit: [Col. 0967C] Odisti Nicolaitas, quos ego odi; sed: Odisti facta Nicolaitarum, quae et ego odi. Homo enim diligendus est, opus autem illius malum odio habendum.

Qui habet aurem, audiat quid Spiritus dicat Ecclesiis. Cum in principio locutionis hujus uni angelo, unique Ephesi ecclesiae scribere Dominus jusserit, hic autem non unum angelum vel unam ecclesiam ad audienda dicta spiritus invitet; patet profecto, quia quod uni dicit, omnibus dicit, et in uno angelo unaque Ephesiorum ecclesia, unitatem Ecclesiae depingit. Verum quoties haec admonitiuncula ponitur sive in hoc libro, sive in Evangelio, quod sequitur vel praecedit, spiritualiter est intelligendum; quia non corporis hic auris requiritur, sed cordis, quam videlicet aurem nisi quis [Col. 0967D] habuerit, eloquia spiritus capere non poterit. Sic Dominus loquens turbis in parabolis, cum illic omnes qui aderant aures haberent, monet apostolos dicens: Vobis dico qui auditis; ac si dicat: Verba coelestium sacramentorum illis aperio, quos eadem interna cordis aure percipere cognosco. Carnis itaque auris ad auditum transit, cordis vero auditu simul et intellectu viget. Intuendum quoque est, quia cum angelus in principio harum locutionum ex persona Filii Dei, imo certe per angelum Filius Dei loquatur, non dicitur hic: Qui habet aurem, audiat quid Filius Dei dicat; sed, quid Spiritus; quia videlicet verba Filii, verba sunt Spiritus sancti. Quo nomine etiam tota Trinitas intelligitur, de [Col. 0968A] qua dicitur: Spiritus est Deus. Ideoque dum Christus loquitur, in eo pariter loquitur Pater et Spiritus sanctus: quia sicut sunt inseparabiles unitate, sic inseparabiliter loquuntur, et docent sanctorum unitatem. Sciendum vero, quia in hac revelatione sicut in sequentibus, aperte monstratur: aliquando loquitur Filius ex persona sua, quod illi solummodo convenit: aliquando vero ex persona Trinitatis. Ideoque singulae locutiones considerandae sunt, quae scilicet referendae sint solummodo ad humanitatem Filii Dei, quae autem ad totam Trinitatem. Vincenti dabo edere de ligno vitae, quod est in paradiso Dei mei. Lignum vitae, sapientia est Dei Patris, Salomone attestante, qui ait: Lignum vitae his qui apprehenderint eam; et qui tenuerit eam, beatus (Prov. [Col. 0968B] III). Quia utique Apostolus Christum esse testatur, dicens Christum Dei virtutem et Dei sapientiam. Quae recte lignum vitae dicitur, quia fidelibus suis vitam aeternam tribuit, quos in praesenti satiat suo corpore, in futuro satiabit sua contemplatione. Unde Psalmista dicit: Satiabor dum manifestabitur gloria tua (Psal. XVI). Bene lignum vitae vocatur, quia et in praesenti vita electos suos ab aestu vitiorum umbra protectionis defendit, et in futura beatitudine cibum aeternae contemplationis desiderantibus praebet. Dicatur itaque: Vincenti incentiva carnis suae, tentationes daemonum, adversitates pravorum hominum, dabo edere de ligno vitae, id est, meipsum dabo illi in remunerationem, cum eum perduxero ad meam contemplationem. Paradisus [Col. 0968C] autem vel praesens intelligitur Ecclesia, in qua quotidie comedunt fideles ejus corpus et sanguinem bibunt: vel vita aeterna, quae ipse Christus est, sicut ipse Dominus dicit: Haec est enim vita aeterna, ut cognoscant te, et quem misisti Jesum Christum (Joan. XVII). Quod autem Deum se habere dicit, in cujus paradiso hoc esse lignum asserit, secundum humanitatem loquitur, quam assumpsit pro nobis. Quae ergo vincunt oblectamenta peccati in hoc paradiso Ecclesiae, illa ad accipienda corporis et sanguinis sacramenta digne pertingunt, et ad Dei contemplationem pervenient, ipsumque lignum vitae in remunerationem accipient, quia et ipse est lignum vitae quod dat, et ipse de ligno vitae vincentibus dat, et ipse fructus ligni est quod dat.

[Col. 0968D] Et angelo Smyrnae ecclesiae scribe. Smyrna interpretatur canticum eorum, canticum ad laetitiam pertinet, quod aperte congruit fidelibus, quibus in persona istius ecclesiae loquitur Dominus. Non enim haec verba uni tantum dicuntur, sed magis unitati sanctorum.

Haec dicit primus et novissimus. Primus, scincet ante quem nullus: novissimus, per quem restaurata sunt omnia. Qui fuit mortuus et vivit. Quia etsi mortuus fuit ex infirmitate, ut Apostolus dicit (II Cor. XIII), vivit ex virtute Dei. Hoc enim est primus et novissimus, quia qui semper vivit in sua substantia, primus existendo, mortuus in humanitate nostra in fine temporum, ut homo nascendo.

[Col. 0969A] Scio tribulationem tuam. Scio, id est approbo et eligo. Licet vero hic tribulatio singulariter ponatur, tamen omnifaria et multiplex intelligitur. Unde Psalmista dicit: Multae tribulationes justorum (Psal. XXXIII). Sancta Ecclesia, in cujus persona hic loquitur sermo divinus Ecclesiae Smyrnae, multas tribulationes sustinet exterius, cum ab adversariis probra, vincula, carceres, caeteraque hujusmodi tormenta excipit, aut cum etiam a daemonibus interius invisibiliter cruciatur: cum etiam a seipsa, jejuniis, orationibus et vigiliis, lassata, pene succumbit. Affligitur quoque et tribulatur a seipsa, cum caro resistit spiritui. Has omnes tribulationes scit Dominus et approbat, de quibus omnibus in futuro liberabit eos, quando auferet omnem lacrymam ab oculis [Col. 0969B] eorum. Et paupertatem tuam, subauditur scio et approbo.

Sed dives es in Deum, juxta illud: Tanquam nihil habentes, et omnia possidentes (II Cor. VI). Mirum autem est quomodo electi, pauperes et divites sint; quod duobus modis intelligi potest: fuerunt sancti multi divites in hoc saeculo, sicut Abraham, David et alii multi; sed quasi nihil habentes erant, quia terrenas divitias contemnentes, se peregrinos cognoscebant, coelestes divitias jam mente tenentes. Expleta quippe sua suorumque necessitate ex his quae habebant, reliqua in usus pauperum consumebant. Vel certe pauperes re, sicut sunt apostoli sancti; divites autem in fide, per spem jam coelum possidentes, quibus Dominus dicit: Beati pauperes spiritu, quoniam [Col. 0969C] ipsorum est regnum coelorum (Matth. III). Dicatur itaque: Scio paupertatem tuam, sed dives es, ac si diceretur: Unde te per humilitatem spiritus pauperem existimas, inde per omnia dives comprobaris. Unus enim idemque electus et pauper et dives est: pauper scilicet adhuc peregrinus, dives autem quandoque civis futurus: pauper terrena commoratione, dives beata praedestinatione. Et blasphemaris ab his qui se dicunt esse Judaeos, et non sunt, sed sunt synagoga Satanae. Hoc non solummodo ad unam pertinet Smyrnaeorum ecclesiam, sed generaliter ad omnem ecclesiam, quae est in universo mundo, quae et in singulis locis et in toto orbe blasphematur ab impiis, qui se dicunt esse Judaeos, et non sunt, quia Judaeus interpretatur confitens, sed sunt congregatio [Col. 0969D] Satanae. Qui enim vere confitetur Christum, ipse est Judaeus. De talibus Dominus dicit: Qui me confessus fuerit coram hominibus, confitebor et ego eum coram Patre meo (Marc. VIII; Luc. XII), Judaeorum ergo nominis expressio mediatoris nostri est confessio: ac per hoc quicunque Christianitatis nomine censentur, spiritualiter Judaei appellantur. Quod nomen utique Judaei tunc generaliter perdiderunt, quando Christum negaverunt, dicentes: Hunc nescimus unde sit (Joan. IX). Quique modo aperte, modo occulte, semper autem corde Ecclesiam Dei blasphemant. Ad quorum societatem pertinent etiam falsi Christiani, qui Christianum nomen quidem habent, sed opera Christianitatis non habent. De quibus [Col. 0970A] per Paulum dicitur: Confitentur se nosse Deum, factis autem negant (Tit. I). Blasphematur itaque Ecclesia a Judaeis falsis, quia electorum verba a reprobis dijudicantur, quia semper eloquia et facta justorum contraria sunt cogitationibus reproborum. Qui licet intra sinum Ecclesiae consistant, vita tamen et moribus in multas Satanae synagogas seipsos dividunt: quia quot vitiis serviunt, tot de se partes reddunt. Tales itaque falso Judaeorum sibi nomen usurpant, quique vehementius zeli flammis succensi, gravius Ecclesiam blasphemare consueverunt quam hi qui nunquam ad ejus consortia injuriarum accesserunt. Sed usquequo zizania novissime separentur a tritico, nullus horum deserendus est, sed omnes admonendi sunt, omnes tolerandi, in exemplum [Col. 0970B] Redemptoris nostri, qui sacrilegum impiumque proditorem usque ad passionem mortis Judam toleravit. Ad quorum mala perferenda exhortatur Ecclesiam, et quasi armis potentibus adjungit, cum subdit:

Nihil horum timeas quae passurus es. Id est quidquid a Judaeis falsis, quidquid a falsis fratribus vel paganis injuriarum laesionumque pertuleris, pro eo quod transeunt ne formides. Hoc est quod in Evangelio dicit fidelibus: Nolite timere eos qui occidunt corpus, animam autem non possunt occidere (Matth. X). Ecce missurus est diabolus aliquos ex vobis in carcerem ut tentemini, et habebitis tribulationem diebus decem. Hinc liquido jam claret diversas in uno angelo personas alloqui. Praemisit enim divina vox quasi ad [Col. 0970C] unum loquens: Nihil horum timeas quae passurus es: nunc vero adjungit tanquam ad multos: Ecce missurus est diabolus aliquos ex vobis in carcerem, et caetera. Carceris autem nomine omnis tribulatio intelligitur passionum, quam sancti sunt perpessi a diabolo, qui per membra sua diverso modo eos cruciat, recludens in carceribus, et diversis ac variis tribulationibus afficiens. Quod autem non ait: Missurus est diabolus vos in carcerem, sed ex vobis, non ad omne corpus angeli pertinet, quod constat ex sanctis et reprobis, sed illos vult intelligi, qui ex illatis tribulationibus victores exsistunt: qui ideo tribulantur ut probentur, ideo probantur ut coronentur. Dicatur itaque: Ecce, id est in praesenti tempore, missurus est diabolus per membra sua, sicut fuit [Col. 0970D] Nero, Domitianus et caeteri: ex vobis in carcerem, id est in diversas afflictiones: ut tentemini, ut post tentationem victores effecti coronemini, juxta illud: Beatus vir qui suffert tentationem (Jac. I): et habebitis tribulationem diebus decem. Per decem dies quibus Ecclesia tribulatur, omne praesens tempus intelligitur, in quo Decalogi mandata sunt necessaria. Sicuti enim (verbi gratia) mittens quilibet imperator milites contra hostes, omni genere armorum munit, sic Deus omnipotens mittens electos suos ad bellum in hunc mundum, contra daemones vel perversos homines Decalogi mandatis eos instruit, quibus muniti eis resistere possint. Et quandiu Decalogum habent, necessario in procinctu sunt [Col. 0971A] positi, recte dicitur: Habebitis tribulationem diebus decem. Acsi dicatur: Nolite quaerere in bello vitae praesentis requiem, quandiu contra tentamenta inimici sive aperta, sive occulta, decem praeceptis tanquam milites armamini. Neque enim gaudii locus est, ubi vita hominis tota tentatio est. Quidam dicunt (ut beatus Beda) decem tentationes ad decem persecutiones gentilium referri, et putant a Nerone Caesare usque ad Diocletianum. Quod quomodo sit, ipsi viderint qui hoc dicunt. Potest autem et hic denarius numerus aliter intelligi. Cunctis autem legentibus liquet tribus tentationibus principaliter primum hominem a serpente in paradiso tentatum ac superatum; quibus etiam tribus modis post secundo homini tentato succubuit, id est avaritia, [Col. 0971B] vana gloria, et cupiditate; contra quas, scilicet principales tentationes, quotidie Ecclesia dimicat. Septenarius autem numerus ad praesens tempus refertur, quod septem diebus volvitur. Quia ergo in omni hujus vitae termino trina ista tentatio non potest deesse, in quibus caetera vitia potissimum obtinent principatum, et haec ipsa mortalis vita per septem dierum curricula evolvitur, recte decem dierum numero principalis Ecclesiae tribulatio exprimitur. Hac enim trina tentatione septem diebus applicita, denarius numerus adimpletur; dicatur itaque de electis: Habebitis tribulationem diebus decem, acsi diceret: Usquequo praesens vita finiatur, quae per septem dies volvitur, contra diversas tentationes, quae in tribus suum maxime obtinent principatum, [Col. 0971C] certamen habebitis. Esto fidelis usque ad mortem, et dabo tibi coronam vitae. Hic jam ostendit aperte ad quos decem dies pertingunt, id est ad omne tempus quandiu fidem servare electi debent. Hoc autem et generaliter omni Ecclesiae, et specialiter dicitur unicuique fideli animae. Hinc est quod in Evangelio Dominus dicit: Qui perseveraverit usque in finem, hic salvus erit (Matth. X). Esto itaque fidelis usque ad mortem, et inter multas pressuras, inter innumeras clades, semper victoriae triumphum attende. Quia enim hoc dicturus erat, praemisit superius: Haec dicit, qui fuit mortuus, et vivit. Acsi diceretur: Noli fidem regis amittere, quia si mecum toto belli tempore dimicaveris, post mortem mecum coronaberis; sed et regnandi sortem accipies. Nunc [Col. 0971D] enim est tempus decertandi, tunc autem coronandi. Unde et in sequentibus dicitur (Apoc. III): Qui vicerit, faciam eum sedere in throno meo, sicut et ego vici, et sedeo cum Patre meo in throno ejus.

Qui habet aurem cordis et intelligentiam mentis, audiat et intelligat ad se pertinere quod dictum est, et quid Spiritus dicat Ecclesiis: Qui vicerit tentamenta diabolica, incentiva carnis suae, non laedetur a morte secunda, id est a damnatione perpetua. In sacra enim Scriptura tres mortes saepe ponuntur: una scilicet peccati, altera carnis, tertia vero supplicium aeternae damnationis. Quae mors hic secunda, non tertia nominatur, quia videlicet de his tantummodo agitur sermo, quae nocent, de morte [Col. 0972A] scilicet peccati et morte aeterni supplicii. Ad quarum comparationem ista quae communis est, mors non est dicenda. Unde et Apostolus carnaliter mortuos dormientes vocat, dicens: Nolumus vos ignorare de dormientibus (I Thes. IV). Mors itaque prima, quae laedit, peccatum est. Huic itaque quae laedere possit, nulla alia nisi aeterna damnatio succedit. Ideoque praetermissa media quae non laedit, alia debuit vocari secunda, quae post peccatum laedit. Dicatur itaque: Qui vicerit, non laedetur a morte secunda, id est qui mortem peccati in hoc tempore animas necantem superaverit, ad laesionem ejus quae post hanc et corpora et animas sine fine cruciat, non perveniet. Quae mors semper occidit, et nunquam ad integrum exstinguit. In laesionis autem [Col. 0972B] verbo, miseriarum debet intelligi corruptio. Laedi enim non potest, nisi quod corruptioni subjacet.

Et angelo Pergami Ecclesiae scribe. Pergamus interpretatur divisio cornuum. Quod aperte Ecclesiae congruit, in qua sunt simul boni et mali, et quae judicando facit distantiam inter bonos et malos, ut confringantur cornua peccatorum, et exaltentur cornua justi. Haec dicit qui habet rhomphaeam ex utraque parte acutam. Rhomphaea est gladius utrinque acutus. Gladii autem nomine, Scriptura sacra intelligitur, dicente Apostolo: Et gladium Spiritus quod est verbum Dei (Ephes. VI). Qui gladius Veteris et Novi Testamenti bene utraque parte acutus dicitur, quia videlicet hinc peccata operis, illinc resecat peccata cogitationis. Vetus quippe Testamentum dicit: Si [Col. 0972C] quis adulterium fecerit, morte moriatur (Levit. XX): Novum vero: Qui viderit mulierem ad concupiscendum eam, jam maechatus est eam in corde suo (Matth. V), et multa his similia. Vel certe utraque parte ideo acutus dicitur, quia sicut gladius biceps carnem dividit, et membra a membris separat, ita gladius verbi Dei separat bonos a malis. Unde Dominus dicit: Non veni pacem mittere, sed gladium (Matth. X), et caetera. Sive etiam idcirco dicitur utraque parte acutus, quia et simplices per historiam, et perfectos instruit per allegoriam.

Scio ubi habitas, ubi sedes est Satanae. Et hoc generaliter universali Ecclesiae dicitur, quae mixta cum reprobis, ubique per orbem Satanae tentationibus scit se exercere. Sicut enim sedes Dei sunt electi omnes, [Col. 0972D] ita sunt sedes diaboli cuncti reprobi, in quorum medio habitat Ecclesia, juxta quod Apostolus dicit: In medio nationis pravae et perversae, inter quos lucetis sicut luminaria in mundo, verbum vitae continentes (Phil. II); et in Canticis canticorum dicitur: Sicut lilium inter spinas, sic amica mea inter filias (Cant. II), et inde laus electorum amplius crescit, et ubique diffunditur, quoniam in medio malorum innocentiae servant opera. Hinc est quod Loth sacra Scriptura teste laudatur (Gen. XIX), quod esset visu et auditu justus, habitans apud eos qui quotidie affligebant ejus animam injustis operibus. Hinc etiam Ecclesia dicit electorum: Circumdederunt me sicut apes (Psal. CXVII). Apis quippe in ore mel portat, in cauda venenum [Col. 0973A] occultat. Sic nimirum hi qui fraudes moliuntur, dulcia praeponunt, ut amaris inficiant. Et tenes nomen meum, id est nomen Christianitatis integra fide colis, etiam in tempore tribulationis. Et non negasti fidem meam, afflictionibus perfidorum pressa. Et in diebus illis Antiphas testis meus fidelis, qui occisus est apud vos. Cujus Latinitatis sit haec locutio, non facile patet, nisi forte per subauditiones intelligatur. Si enim dixisset: Non negasti fidem meam in diebus Antiphae testis mei, qui occisus est apud vos, planus esset sensus, et facile intelligeretur; at cum dicitur: Non negasti fidem meam, et in diebus Antiphas testis meus, et caetera, obscura est sententia. Ideoque necessariae sunt subauditiones, ut ita hanc sententiam pronuntiemus: Et tenes nomen meum, et non [Col. 0973B] negasti fidem meam; et in diebus illis, in quibus exstitit Antiphas testis meus fidelis, qui occisus est apud vos, non negasti fidem meam. Tale est et illud in Psalmo: Nolite extollere in altum cornu vestrum, nolite loqui adversus Deum in iniquitatem (Psal. LXXIV). Si subjungeret statim, quoniam Deus judex est, aperta sententia videretur: sed cum in medio interponit: Quia neque ab Oriente, neque ab Occidente, neque a desertis montibus: et deinde subjungit: Quoniam Deus judex est, obscura sententia redditur. Aut ergo vitio scriptorum ista talis facta est locutio, aut certe more Scripturarum, ut dictum est, necessarias habet quasdam orationum particulas. Sed nunc sensum videamus: fuit enim quidam martyr, qui occisus est in ecclesia Pergami, per quem utique omnes [Col. 0973C] martyres intelliguntur, quicunque in hoc mundo, sive aperto, sive occulto martyrio patiuntur: quia sicut in una Ecclesia omnes, ita in uno martyre omnes Christi martyres reperiuntur praeconio laudis attolli. Quod autem apud sanctos suum testem interfectum esse commemorat, sic intelligendum est, non quod ab illis, sed quod inter illos fuerit interemptus, ab his videlicet in quibus Satanas habitat, id est a reprobis, qui sedes sunt Satanae. In quorum persona statim subjungit.

Sed habeo adversus te pauca, quia habes illic tenentes doctrinam Balaam, qui docebat Balac mittere scandalum coram filiis Israel, edere, et fornicari. Haec enim verba non ad eum pertinent cui superius dictum est: Tenes nomen meum, et caetera, sed ad [Col. 0973D] eos qui simul misti erant cum reprobis, quos angelus Pergami, id est episcopus ipsius civitatis, prava docere permittebat. Historia patet (Num. XXII), qualiter scilicet Balaam a Balac ad maledicendum filiis Israel fuerat evocatus, quem maledicere noluit, cui se etiam similem fieri in morte optavit. Sed postea muneribus victus, in ejusdem populi mortem consilium dedit. Praevidit enim animos filiorum Israel ad fornicationem promptos; ideoque consilium dedit Balac ut pulcherrimas mulieres coram eis poneret, quarum speciebus illecti, ad illicitos amplexus ruerent, illarumque blanditiis illiniti, de sacrificiis Phegor manducarent, per quod videlicet factum derelicti a Deo, caderent coram illis. Completumque [Col. 0974A] est hoc consilium de filiis Israel, et facile decepti sunt. Egressa itaque ira a Domino, percussit ex illis viginti tria millia, donec Phinees, zelo Dei actus, vindictam exercuit in adulteros. Haec tunc facta sunt docente impio divino et mago, et hoc specialiter in Pergami ecclesia, generaliter autem fit in toto mundo. Balaam itaque interpretatur populus vanus, Balac elidens, Israel vir videns Deum. Balaam itaque significat haereticos, qui pondus virtutum et fidei in se non habent, ideoque vani sunt. Balac autem, qui elidens dicitur, hujus saeculi significat principes. Quibus nimirum bene congruit hoc quod Balach elidens dicitur, quia procul dubio dum hujus terrae principes semper aliis superiores existere quaerunt, si quem ad dignitatis suae culmen [Col. 0974B] ascendere nitentem conspiciunt, pro viribus ad terram elidunt, videlicet ad humilia deponunt. Qui plerumque suadentibus haereticis, contra Israelitas (hoc est viros videntes Deum) pugnant, ut de idolothytis edant, et fornicentur a Deo, illorum prava dogmata sequendo. Dum enim suasoria quaedam et dulcia praeponunt in suis falsis dogmatibus, quasi per pulchras mulieres eos seducere cupiunt, ut comedant idolothyta, id est ut sequantur idolorum doctrinam plenam omni spurcitia: ibique fornicentur, id est, ut, relicta veritatis doctrina, ardentissimo libidinis incendio, mendaciis perversorum doctorum inhaereant. Aliter: Balaam, qui (ut diximus) interpretatur populus vanus, et significat daemones per inania discurrentes; Balac autem, qui elidens dicitur, [Col. 0974C] carnem nostram, quae plerumque animam elidit ad perversa trahendo opera, quae debuerat Deum videre tota mente. Et hoc per mulieres, id est per hujus saeculi delectationes et voluptates, quarum amore plerumque anima daemonum insidiis illecta, ad consensum utendi illicitis trahitur. Israel enim significat animam Deum contemplantem. Docente ergo Balaam, misit Balac voluptatum amatrices coram filiis Israel, quarum suasionibus edant de immolatis, et fornicentur cum eis, quia videlicet spirituum immundorum suasionibus caro delectata, ad aspectum mentis ipsarum cupiditatum illecebras deducit, quarum amore (ut dictum est) ad consensum rapitur.

Ita habes et tu tenentes doctrinam Nicolaitarum. [Col. 0974D] De factis Nicolaitarum, vel quos significaverint suis actionibus, satis supra dictum est. Ita habes, inquit, et tu tenentes doctrinam Nicolaitarum, id est sicut sunt in te qui sequuntur doctrinam Balaam, ita sunt qui sequuntur doctrinam Nicolaitarum. Quod utique illis dicitur, qui hujus erant imitatores, qui et ad poenitentiam hortantur, cum dicitur:

Similiter poenitentiam age a factis scilicet Nicolaitarum, sicut a factis et doctrina Balaam. Sin autem venio tibi, et pugnabo cum illis in gladio oris mei. Hortatus jam fuerat in superioribus angelum ut poenitentiam ageret eo quod permitteret quosdam tenere doctrinam Balaam vel Nicolaitarum. Unde cum dicit: Sin autem venio tibi; et deinde subjungit: Pugnabo [Col. 0975A] cum illis, ita accipiendum est, tanquam diceret, pugnabo tecum, quia videlicet haec verba et ad eos pertinent, qui praedictam doctrinam sequebantur, et ad eos etiam qui eos non corrigebant. Pari enim reatu astringitur et ille qui prava docet, et ille qui prava doceri tacens permittit. Talibus itaque dicit Dominus: Venio tibi, id est adventum irae meae et vindictam te sentire faciam, et pugnabo cum illis in gladio oris mei, id est acutis eloquiorum meorum sententiis illos damnabo. Gladius enim oris Dei sermonem illius valida praecepta significat, Paulo attestante, qui dicit: Et gladium spiritus quod est verbum Dei (Ephes. VI).

Qui habet aurem audiat quid Spiritus dicat Ecclesiis. Qui utique quod uni illarum dicit. omnes Ecclesias [Col. 0975B] cupit audire.

Vincenti desideria propria et daemonum tentamenta, dabo ei manna absconditum, id est meipsum tribuam illi qui sum panis vivus de coelo descendens, quique ideo factus sum homo, ut panem angelorum manducaret homo. Hunc significabat panem olim illud manna, quod filiis Israel datum est in eremo. Quod qui spiritualiter manducaverunt, sicut Moyses, Aaron, et Josue, et si mortui sunt corpore, immortales fuerunt mente. Qui autem nihil aliud praeter quod videbant ibi intelligebant, mortui sunt morte aeterna. De quibus Dominus dicit Judaeis: Patres vestri manducaverunt manna, et mortui sunt (Joan. VI). Sicut et nunc qui digne corpus et sanguinem Domini accipiunt, vitam ibi sumunt: qui hoc indigne [Col. 0975C] manducant, judicium sibi manducant et bibunt. Istud autem manna quod hic promittitur fidelibus, modo quidem in sacramento accipiunt per fidem, quandoque hoc in veritate per spiritualem sumetur: et quod nunc manet absconditum, tunc erit manifestum. Qui itaque vicerit, dabo illi manna absconditum, id est, meam post finitos hujus vitae labores contemplationem illi concedam. Unde Psalmista dicit: Satiabor dum manifestabitur gloria tua (Psal. XVI). Manna etenim interpretatur: Quid est hoc? Nos autem nequaquam dicimus: Quid est hoc, nisi de re quam ante non vidimus. Istud enim manna nunc manet absconditum, juxta quod Apostolus ait: Quod oculus non vidit, nec auris audivit, nec in cor hominis ascendit, quae praeparavit Deus diligentibus se (I Cor. II).

[Col. 0975D] Et dabo illi calculum candidum, et in calculo nomen novum scriptum, quod nemo scit nisi qui accipit. Calculus lapis est pretiosus, qui et carbunculus appellatur, eo quod in tenebris constitutus, sicut carbo succensus fulgere perhibetur. Per hunc autem lapidem ipse intelligitur Christus, qui inter hujus saeculi tenebras refulsit, quando Verbum caro factum est, et habitavit in nobis. Unde et bene candidus dicitur, quia sine ulla peccati offuscatione mundus apparuit inter homines, et divinitatis suae luce tenebras nostrae mortalitatis illustravit. Dicit itaque: Dabo vincenti calculum aureum, id est dabo ei meipsum, qui de mundo atque auctore mortis triumphat, ut sit scilicet meus frater et particeps regni in [Col. 0976A] gloria. Unde Joannes dicit: Quotquot autem receperunt eum, dedit eis potestatem filios Dei fieri (Joan. I), ut sicut est Filius Dei ipse per naturam, ita sint isti per gratiam. In qua videlicet adoptionis gratia, nomen etiam novum datur, id est nomen Christianum prius inauditum. A Christo enim fideles Christiani vocantur, sicut ab Israel Israelitae, et a Juda Judaei. De hoc nomine per prophetam Isaiam Ecclesiae suae ipse Dominus ante dixit: Vocabitur tibi novum nomen, quod os Domini nominavit (Isa. LXII). In calculo itaque habet hoc nomen, quia ab ipso cepit exordium, a quo omnes Christiani nominantur. Et hoc nomen solis datur victoribus, id est omnibus ad vitam aeternam praedestinatis, qui hujus nominis dignitatem operibus exornant. Unde subjungitur: [Col. 0976B] Quod nemo scit, subauditur digne, nisi qui accipit. Scire enim positum est hic pro eo quod est, nisi virtutem hujus nominis expertus fuerit. Tali modo dicuntur mulieres nondum cognovisse viros, id est quae nondum fuerunt expertae viri thorum. Nemo ergo scit hoc nomen, nisi qui accipit, id est nemo virtutem hujus nominis et dignitatem moribus et vita defendit, nisi qui ante fuerit praedestinatus a Deo, ut filius Dei non solum nominetur, sed etiam sit. Nosse etenim Christi nomen, ad custodiam mandatorum pertinet. Quo contra Joannes de quolibet reprobo dicit: Qui dicit se nosse Deum, et mandata ejus non custodit, mendax est, et veritas in eo non est (I Joan. II). Nemo itaque scit hoc nomen, nisi qui accipit, id est qui ad hoc praedestinatus est a Deo, [Col. 0976C] ut jure Christianus vocetur et sit. Potest et per hunc lapidem ignitum charitas intelligi, quae candorem habet, per hoc quod vestis est operiens nigredinem peccatorum: per ignem autem, amor quo diligitur Deus et homo. Datur ergo vincentibus calculus candidus, ut diligant Deum et proximum. Datur in calculo nomen, ut ipsam dilectionem adimpleant in mandato novo. Scriptum quippe est: Mandatum novum do vobis, ut vos invicem diligatis (Joan. XIII). Cujus nominis virtutem solus scit qui accipit, id est qui in novo mandato illud custodit, quod discipulis est collatum.

Et angelo Thyatirae Ecclesiae scribe. Thyatira, sicut supra dictum est, illuminata dicitur, significans universam Ecclesiam, quae illuminata est per Christum, [Col. 0976D] qui est lux vera illuminans omnem hominem venientem in hunc mundum. Ideoque quod uni specialiter Ecclesiae dicere sermo divinus videtur, generaliter ad omnem Ecclesiam pertinet.

Haec dicit Filius Dei, qui habet oculos ut flammam ignis. Hic jam aperte ostenditur, cujus typum angelus gerebat, qui haec ostendebat beato Joanni, cum sua verba, Filii Dei verba, profitetur, dicens: Haec, dicit Filius Dei, cujus oculi velut flamma ignis exsistentes, sunt dona Spiritus sancti, quae totum corpus Ecclesiae illuminant. Vel certe divina eloquia, de quibus scriptum est: Lucerna pedibus meis verbum tuum (Psal. CXVIII); et iterum: Ignitum eloquium tuum vehementer (Ibid.). Vel etiam, oculi Domini intelliguntur [Col. 0977A] doctores, qui nos sua doctrina et exemplo illuminant, et lumen scientiae praebent.

Et pedes ejus similes aurichalco. Pedes Domini sunt vel sancti praedicatores per quos mundum circuit, tribulationis igne probati, vel certe ultima ac novissima illius membra, extrema persecutione cadentia.

Novi opera tua, id est tua bene gesta approbo, ut pote qui ut eadem ageres gratuite contuli. In hoc autem loco generalis Ecclesiae persona introducitur.

Et charitatem tuam et fidem, subaudis novi eo modo quo et opera tua. Charitatem, scilicet qua Deum ex toto corde et proximum diligis sicut teipsum; et fidem, qua credis Deum trinum in personis, [Col. 0977B] unum in majestate. Est autem hic praeposterus ordo: dum prius ponuntur opera, postea charitas, dehinc fides, cum prius sit utique credere, deinde quod quisque credit amare, inde etiam quod credulitas et amor docuerit, operari. Subjungitur autem ad haec in laudibus Ecclesiae et dicitur: Et ministerium et patientiam tuam. Ministerium illud intelligitur quo ministrabant Ecclesiae illis qui erant in Hierusalem nihil habentibus de suis facultatibus, misericordiae opera illis exhibentes, Apostolo monente (Gal. II), ut essent memores fratrum. Patientia vero in hoc intelligitur, quia omnia hujus saeculi adversa libenter pro Christo sustinebant, ut perseverantes usque in finem salvi essent. Et opera tua novissima plura prioribus. Quantum ad Ecclesiae faciem [Col. 0977C] pertinet, bene opera illius plura prioribus commemorantur, quia videlicet Ecclesia prius facilioribus et levioribus praeceptis solidata est. Unde et apostoli (Act. XV) tantum quatuor capitula illis qui credebant imposuerunt, videlicet ut abstinerent se ab immolato, et sanguine, et suffocato, et fornicatione. Deinde vero cum multitudo Ecclesiae crevisset, ad hoc usque perventum est ut omnia relinquerent pro Christo, et ad culmen perfectionis tenderent, habita pauperibus tribuerent, fratres, sorores, patres et matres uxoresque relinquerent. Abhinc etiam exordium sumpsit religio monachorum. Vel certe potest hoc referri ad diem judicii, quando immanissima crebrescente temporibus Antichristi persecutione, amplior in ea virtus enitebit operationis, dum [Col. 0977D] Judaei et gentiles pariter in fide Christi fundati, duplo quam nunc laborabunt.

Sed habeo adversus te pauca, quia permittis mulierem Jezabel quae se dicit prophetas docere, et seducit servos meos, et docet fornicari, et manducare de idolothytis. Nulla ratio permittit ut haec verba ad eos pertineant quos superius tanta laude fuerat prosecutus, sed a generali corpore electorum vertit sermonem ad partem reproborum, quae in doctoribus intelligitur, qui sua negligentia fornicationem et idololatriam in Ecclesia esse sinunt sub nomine Christiano. Sed jam nunc videamus sensum: fuit Jezabel uxor Achab regis Israel, idololatra simul et fornicaria, quae etiam Dei servos insecuta est. Verum [Col. 0978A] haec mulier non vixit usque ad adventum Domini: nam et in ungulis equorum legimus illam conculcatam. Sed quia erant in eadem Ecclesia qui opera illius mala imitabantur, idcirco in eis mater ipsa fornicationum Jezabel notatur. Sicut enim omnes electi unam vitam ducentes, unum corpus Christi faciunt, sic omnes reprobi unum corpus diaboli dese reddunt, sicque fit, ut praecedentia membra sequentibus, et sequentia praecedentibus inveniantur conjuncta. Unde scriptum est: Vae illis qui in via Cain abierunt (Jud. I); et Joannes dicit: Nunc antichristi multi facti sunt (I Joan. II). Potest etiam fieri ut tunc temporis sicut et quidam affirmant, et alia translatio demonstrat. Fuit haec mulier in eadem Ecclesia, uxor scilicet ipsius angeli, quae docebat Dei [Col. 0978B] servos edere de idolothytis et fornicari. Ex cujus specie speciali ad generalem totius orbis Jezabel sermo figurate transfertur. Fornicatio vero istius Jezabelis quadriformis intelligitur: primum videlicet in animo, de qua scriptum est: Qui viderit mulierem ad concupiscendum eam, jam moechatus est eam in corde suo (Matth. V); deinde etiam cum animi voluntas ad effectum perducitur; hinc Paulus dicit: Fugite fornicationem. Omne enim peccatum quodcunque fecerit homo, extra corpus est; qui autem fornicatur, in corpus suum peccat (I Cor. VI); tertium genus fornicationis est, quando simulacra pro Deo colimus. De qua Dominus per Prophetam contra Jerusalem loquitur, dicens: Moechata est cum ligno et lapide (Jerem. III). Quartum vero genus est, quando terrenae [Col. 0978C] divitiae immoderate concupiscuntur, et creatura plus quam Creator diligitur. De qua etiam Paulus dicit (Ephes. V): Et avaritia quae est idolorum servitus. Hujus fornicationis tria genera nunc in Ecclesia hujus mundi vigent: id est in appetitu luxuriae corporalis, et in effectu ipsius obscoenae commixtionis, atque in avaritia terrenae felicitatis. Sed nec quartum genus ad plenum exstinctum est, quod constat in simulacrorum culturis. Notandum vero quod Jezabel prophetam se dicit, et idcirco servos Dei seducit. Hoc quippe factum multi imitantur qui divitiis deservientes, ne soli sint, hortantur alios ut cupitis fruantur delectationibus, dicentes quia si hoc fieri Deus voluisset, masculum et feminam non fecisset, nec corporis membra tali usui apta formasset. [Col. 0978D] Stultum est ergo abstinere ab hujusmodi delectatione, qua fruuntur non solum aliae pecudes aut volucres, sed etiam muscae. Dumque hoc dicunt, fit aliquando ut carnem delectari compellant, et ad consensum libidinis pertrahant, sicque perveniant ad opus malum, intantum ut in processu temporis nullam reverentiam habentes pudoris, quod turpiter gesserunt, coram aliis laudibus efferunt. Unde bene Jezabel sanguinis fluxus, aut fluens, vel sterquilinium dicitur. Mulieres quippe per singulos menses (sicut dicit beatus Hieronymus in libris prophetarum) fluxum sanguinis sustinent, quia cum menstruum tempus advenerit, superabundans sanguis egeritur. Sanguinis autem nomine peccata designantur; unde [Col. 0979A] David dicit: Libera me de sanguinibus, Deus (Psal. L), id est a peccato adulterii et homicidii. Dicitur itaque Jezabel sanguinis fluxus, quia videlicet reprobi malam voluntatem, quam prius concipiunt, mox ut tempus venerit perpetrandae iniquitatis, ad effectum perducunt operationis. Dumque opus desideratae voluptatis ad effectum perducitur, fit mens vehementius anxia quam fuerat, et auget in corde flammas libidinis, totamque se in voluptate corporis dejicit, sicque, ut ita dixerim, totus humor pariter liquescit. Et hic est quod Jezabel fluens dicitur. Quia vero opus malum in consuetudinem peccandi vertunt, unde et absque ulla reverentia opinionem de se emittunt. Bene eadem Jezabel sterquilinium dicitur, quia videlicet ex ipsis perpetratae luxuriae inquinamentis [Col. 0979B] longe lateque malae opinionis foetorem de se reddunt, unde per Prophetam dicitur: Computruerunt jumenta in stercore suo (Joel. I). Jumenta ergo in stercore putrescere est, ut dicit beatus Gregorius, luxuriosum quemlibet in coeno libidinis vitam finire. Talibus quippe congruit illud Psalmistae: Homo cum in honore esset non intellexit, comparatus est jumentis insipientibus, et similis factus est illis (Psal. XLVIII). Tertio quoque fornicationis genere, multi haec sectantes solent fideles decipere, dum eos invitant pro quibusdam aegritudinibus, pro quibusdam rerum eventibus ad arbores, ad fontes, caeteraque hujusmodi, dicentes quia hoc agendo tale et tale evasi periculum, talemque consecutus sum prosperitatem, dumque haec agunt, quasi ad spiritualem [Col. 0979C] fornicationem Dei servos invitant. Sed et in alia fornicationis specie reprobi multos decipiunt, dum perversis suasionibus quosdam ab amore Dei retrahunt, et desideriis terrenis servire compellunt, ideoque vae illis qui toties fornicantur, quoties plus terrena quam coelestia appetunt, plus creaturam quam Creatorem diligunt.

Et dedi illi tempus ut poenitentiam ageret, et non vult poenitere a fornicatione sua. De talibus Job dicit: Dedit illi Deus locum poenitentiae, et ille abutitur eo in superbiam (Job XXIV). Quisquis enim delinquit, et vivit. Ideo hunc divina pietas iniqua agentem tolerat, ut ab iniquitate resipiscat. Unde et talis quo amplius exspectatur, et non vult poenitere, eo arctius reatus sui vinculis astringetur, et justo judicio [Col. 0979D] punietur. Unde est: Puer centum annorum morietur, et peccator centum annorum maledictus erit (Isa. LXV). Sed quaerendum nobis est, cum in praecedenti versiculo negligenti praedicatori atque ab exhortatione torpenti dictum sit: Habeo adversus te quod permittis mulierem Jezabel, quae se dicit prophetas docere, et seducit servos meos, cur non subjungitur, dedi tibi et illi, aut certe sub uno, dedi vobis ut poenitentiam ageretis? Ad quod dicendum est quia in angelo omne corpus Ecclesiae comprehenditur, et quando ipse increpatur, ad eos increpatio pertinet, qui rei sunt. Ideoque a specie praedicatorum qui superius fuerant reprehensi, redit sermo ad generalitatem populi, et in eo partem speciei reprobam, [Col. 0980A] quasi ex occulto impoenitentem redarguit, quam supra aperte increpaverat. Hoc autem idcirco ne pars speciei, quae prius in sanctis praedicatoribus constat, illi quae in reprobis est, videretur conjuncta. In perversis itaque doctoribus unus idemque angelus, et pro reatu taciturnitatis aperte corripitur in specie, et pro mentis obduratione occulte redarguitur in genere. In sanctis vero nec aperte corripitur in specie, nec increpatur occulte in genere. In eo enim quod divina vox ait: Habeo adversus te quod permittis Jezabel quae se dicit prophetas docere, et seducit servos meos, torpentium ab exhortatione praedicatorum innotescit silentium. In eo vero quod subjungit: et dedi illi tempus ut poenitentiam ageret, et non vult poenitere a fornicatione sua, a specie ad genus transiens, [Col. 0980B] et speciem et genus simul sub uno comprehendit.

Ecce pono eam in lecto, et qui maechantur cum eo in tribulatione maxima erunt, nisi poenitentiam egerint ab operibus suis, et filios ejus interficiam in mortem. Quod est Jezabel, hoc sunt qui moechantur cum ea, hoc etiam filii ejus ex fornicatione procreati, id est unum corpus Satanae. Sed quia reprobi reprobis succedunt, dividitur genus in species, ut ostendatur quibus successibus totum corpus diaboli proficiat, quibus incrementis coalescat. Perfectum autem quo Jezabel cum suis omnibus ponitur, intelligitur audacia et securitas peccandi. Ponitur autem in lecto ista universalis meretrix, non ut quiescat, sed ut febre languescat, ut phrenesim sustineat, quatenus ea jam [Col. 0980C] dicat, vel agat, quae alii audire erubescant. Saepe enim justo Dei judicio propter peccata praeterita homines ad majora ruunt facinora, dumque sine timore audacter peccant, quasi in lecto, id est, in peccandi securitate quiescunt. In qua securitate Deus eos ponere dicitur, quia justo judicio permittitur ut ibi ponantur; tale est et illud: Induravit Dominus cor Pharaonis (Exod. X), id est non emollivit. Sic et hic dicitur: Pono eam in lecto, id est non retraham illam, sed permittam, propter transacta peccata, libere et sine timore peccare, et qui moechantur cum ea, id est cum seipsis, quia supradictum est quod est meretrix. Hoc sunt illi qui cum ea fornicantur, in tribulatione maxima erunt, hoc est in augmentum peccatorum, per quod venturi sunt ad maximam [Col. 0980D] tribulationem gehennae. Quasi enim quaedam sunt peccatorum supplicia, ipsa vitiorum incrementa, et hoc fiet nisi poenitentiam egerint ab operibus suis. Dum enim peccatores quidam de perpetratis criminibus nolunt agere poenitentiam, fit ut ad alia ruant etiam crimina graviora. Unde Paulus de quibusdam Deum cognoscentibus et non glorificantibus dicit: Propter quod tradidit illos Deus in reprobum sensum, ut faciant quae non conveniunt (Rom. I). Et filios ejus imitatores illius interficiam in mortem. Non enim istam communem hic mortem debemus accipere, qua moriuntur et justi, sed illam quae post mortem corporis sequitur animam, id est damnationem perpetuam. Nam et per lectum quo Jezabel mitti comminatur, [Col. 0981A] aeterna poena potest intelligi, qua miseri et reprobi cruciandi tradentur. Et qui moechantur cum ea, hoc est qui fornicationem illius quocunque modo imitantur, erunt in tribulatione maxima post mortem carnis, ubi vermis eorum non morietur, et ignis eorum non exstinguetur; et hoc ideo quia poenitentiam agere negligunt, donec eis repentinus superveniat interitus. Porro filii secundum praecedentem sententiam, vel imitatores malorum intelliguntur, vel opera illorum perversa quae tunc dabuntur in mortem, quando post laetitiam temporalem pro his miseri peccatores perpetuis tormentis tradentur cruciandi, dum per impunitatem scelerum ad mortem pervenerint animarum. Quo contra electi affliguntur hic, ut postmodum laetentur. Quibus per Prophetam [Col. 0981B] dicitur: Israel, jam non irascar tibi, quia zelus meus recessit a te (Ezech. XIV); et in hac Apocalypsi: Ego quos amo, arguo et castigo (Apoc. I). Prosperantur siquidem ad tempus iniqui aeterna morte plectendi: affliguntur ad modicum electi, perennibus bonis vegetandi. Dicit ergo, quos amo, arguo et castigo, per flagella scilicet corporis, per damna temporalium rerum, per varias et diversas afflictiones corporum et animarum. Etiam quos despicio in lecto, id est securitate peccandi manere permitto. Agit vero hoc omnipotens Deus more patris duos filios habentis, quorum alterum quidem suae potestatis esse permittit, sinens eum libere dormire, manducare, bibere, caeteraque quae sibi videntur facere, quia vult eum haereditate privare. At contra, alterum excommunicat, [Col. 0981C] verberibus afficit, aliquando tota nocte vigilare facit, et vinctis pedibus stare, quia vult eum sibi haeredem substituere. Tali itaque modo Deus suos electos, quibus daturus est haereditatem coelestis patriae, arguit et castigat, ut post finitos hujus vitae labores, ad aeternam perveniant possessionem. Reprobis autem permittit suae voluntatis esse, et in lecto securitatis quiescere, quo postea damnentur omnes cum suis patribus iniquis, ibi erit tribulatio magna, quam nulla carnis explicat lingua, ubi et deficiens quisque non defecit, et moriens semper vivit.

Et scient omnes Ecclesiae quia ego sum scrutans corda et renes. In renibus delectatio signatur concupiscentiae carnalis, quia humanae conceptionis semen de lumbis egreditur. In corde vero cogitationes [Col. 0981D] exprimuntur, quae de corde prodeunt. Juxta quod Dominus dicit: De corde exeunt cogitationes malae, adulteria, fornicationes, furta (Matth. XV), etc. Quia enim praecedenti versiculo dixerat omnipotens non aperte, sed occulte, idololatras et adulteros morte damnandos, nunc fidem Ecclesiae demonstrat, quae etiam non visa credit. Novit enim fidelium Ecclesia Deum scire omnia, qui licet reprobos tolerare videatur, tamen occulte in sua praescientia jam eos damnat. Ait ergo: Scient omnes Ecclesiae quia ego sum scrutans renes et corda, id est, facta et cogitationes singulorum intueor. Hominibus quippe opera nostra et dicta possunt esse nota, Deo autem etiam cogitationes manifestabantur, quoniam ipse videt quod [Col. 0982A] quisque cogitet, vel quod delectet, unde ille sapientissimus orator dicit: Tu solus nosti corda omnium filiorum hominum (Paral. VI). Nam et veniens ad judicium non solum opera, sed etiam ipsas damnabit tenuissimas cogitationes cordis. Juxta quod per Prophetam (Isa. LXVI) dicit: Ecce ego venio, ut opera et cogitationes singulorum congregem. Potest et hoc quod in Ecclesia in reproborum ultione Deum scrutatorem esse renum et cordium perhibetur, non incongrue ita intelligi, ut quod nunc fide retinet certa, in futurum cernat rerum experientia, unde Psalmista: Cognoscetur Dominus judicia faciens (Psal. IX), non quod ante per fidem non sit cognitus, cum occulte judicaret, sed quod tunc judiciorum experientia cognoscatur. Et dabo unicuique vestrum secundum [Col. 0982B] opera sua. Hic aperte demonstratur, quia nomine fornicationis superius omnia comprehendit, quia non per hanc sententiam unius operis, sed multorum futura damnatio praedicitur; punientur enim manifesta crimina, punientur et occulta, atque ideo fornicationem quam supra quadriformem intelleximus, hic omnifariam cogimur confiteri, unde Psalmista: Perdes omnes qui fornicantur abs te (Psal. LXXII). Dicatur itaque: Et dabo unicuique vestrum secundum opera sua, justis scilicet praemium laboris, impiis vero supplicium aeternae damnationis, ubi quod amplius exponi debeat, non est, sed quod magis timeri. Nam et per prophetiam hic dicitur, quod Noe, Daniel et Job, ipsi soli animas suas salvabunt, filium autem et filiam non liberabunt. Vobis. [Col. 0982C] autem dico et caeteris qui Thyatirae estis: Qui non habent doctrinam hanc, qui non cognoverunt altitudinem Satanae. Superius increpaverat reprobos, nunc autem ad electos verbum vertit. Ideoque bene dicit: Vobis dico et caeteris, id est justis qui supra non estis comprehensi in numero reproborum. Qui non habent doctrinam hanc, id est, quos prava persuasio Jezabelis non inclinat ad malam operationem, ut malos videlicet imitentur. Qui non cognoverunt altitudinem Satanae, id est superbiam illius non sunt imitati. Sic enim dicuntur altitudinem Satanae ignorare, sicut sacra Scriptura dicit mulieres non cognovisse viros, quae necdum sunt expertae viri thorum, vel sicut nos quotidiana locutione dicimus hominem veracem ignorare mentiri. Altitudo autem Satanae superbia [Col. 0982D] intelligitur, quia tumens contra Deum voluit similis fieri Altissimo; pro qua ruens ad terram, multas angelorum legiones sibi consentientes secum dejecit. Cujus altitudinem tunc homo cognovit, cum hanc imitando Deo similis fieri concupivit. Juxta promissionem scilicet deceptoris dicentis: In quacunque die comederitis, eritis sicut dii (Gen. III). Hanc quoque altitudinem illi cognoverunt, qui turrim usque ad coelum erigere gestiebant. Sed electi notitiam altitudinis Satanae non habent, quia in cunctis semetipsos humiliant, vestigia Redemptoris sequentes, qui dicit: Discite a me, quia mitis sum et humilis corde (Matth. XI). Attendunt enim quod Dominus dicit: Quia omnis qui se exaltat humiliabitur, et qui se humiliat [Col. 0983A] exaltabitur (Luc. XIV). Hinc ergo rationis accepto consilio, humilitatis semitam arripiunt, per quam ad celsitudinis culmen ascendant, quemadmodum dicunt, quidam: Non ponam super vos aliud pondus, tamen id quod habetis, tenete donec veniam. De illis hoc dicitur, qui inflati contra Dei Filium, altitudinem Satanae cognoscentes, nitebantur eos qui crediderant in Christum ex gentibus ad veteris legis caeremonias trahere, de quibus Lucas dicit (Act. XV): Quia quidam descendentes a Judaea, docebant fratres, quia nisi circumcidamini secundum legem Moysi, non potestis salvi fieri. Propter quod etiam miserunt Barnabam et Paulum ad apostolos in Hierusalem, a quibus et didicerunt posse sufficere gentibus, ut abstinerent se ab immolato, et sanguine, et suffocato, [Col. 0983B] et fornicatione. Cumque quidam eis de gentibus dicerent: Nisi circumcidamini secundum legem Moysi, non potestis salvi fieri, ait Petrus: Quid tentatis imponere jugum cervicibus discipulorum, quod neque nos neque patres nostri portare potuimus? (Act. XV.) De illis itaque haec dicentibus, hic Dominus Ecclesiae dicit: Non ponam super vos aliud pondus, hoc est observantiam veteris legis, quemadmodum dicunt illi qui sunt synagogae Satanae, sed sub levi sarcina vos permittam manere, ideoque id quod habetis tenete, id est onus leve ad quod vocati estis, nolite abjicere. De hoc onere, id est, gratia Redemptoris nostri, Petrus dicit: Quia per gratiam Domini nostri Jesu Christi credimus salvari (Ibid.). Ad hoc onus ipse fideles suos invitat, dicens: Tollite jugum meum super [Col. 0983C] vos (Matth. XI), et caetera. Atque post pauca: Jugum enim meum suave est, etc. Ab onere ergo ad onus vocat, sed a gravi ad leve, id est a lege ad gratiam, per quam non solum impletur lex, verum etiam transcenditur. Sed dum hoc dicimus, quaestionem nobis ipsi ligamus: si enim, secundum praedictam beati Petri sententiam, lex importabilis est, quomodo transcendi potest? Sed sciendum nobis est quia in observatione carnalium praeceptorum eadem lex importabilis est, in custodia vero spiritualium mandatorum, quae in decem constat verbis duarum tabularum, adimpletur. In actione autem quam illae victimae futuram praesignabant transcenditur, quia comparatione illarum quae nunc in veritate aguntur, vilissima apparent, quae sola littera exterius prolata ab [Col. 0983D] auditoribus impleri nequeunt. alia enim fuerunt in Veteri Testamento praecepta vitae figurandae, id est carnalium victimarum oblationes: alia vero vitae peragendae, quod in decem legis verbis impletur lex a credentibus. In mandatis autem vitae figurandae, juxta litteram quidem importabilis est, sed juxta spiritum transcenditur lex. Quod autem Dominus, hac expleta sententia, ita concludit, ut dicat donec veniam, nimirum ostendit usque ad instaurationis tempora Ecclesiam sub gratia permanere, ac nequaquam juxta mendacium Judaeorum ultra onus legis credentium humeris aggregari.

Et qui vicerit desideria carnis et daemonum tentamenta, et qui custodierit usque in finem opera mea, [Col. 0984A] id est, in fide mea perseveraverit usque ad terminum vitae, dabo illi potestatem super gentes, et reget illas in virga ferrea, et tanquam vas figuli confringentur, sicut et ego accepi a Patre meo. Filius Dei potestatem hanc non per divinitatem, quia aequalis est Patri, super gentes accepisse credendus est, sed per humanitatis formam, qua minoratus est etiam ab angelis. Secundum quam in Evangelio dicit: Data est mihi omnis potestas in coelo et in terra (Matth. XVIII); secundum quam etiam paterna ad eum dicitur voce: Postula a me, et dabo tibi gentes haereditatem tuam (Psal. II). Caeterum de potestate quam cum Patre habet ante tempora, Daniel testatur dicens: Potestas ejus potestas aeterna, quae non auferetur (Dan. VII). Illam igitur potestatem quam in tempore [Col. 0984B] Christus homo factus accepit a Patre, electis suis se dare promittit, sed in se a quo totum regitur corpus, et cui totum Ecclesiae adhaeret corpus. Cum enim ipse sit caput electorum, electi vero membra illius, quod ipsum caput habet, hoc membra illius haereditario jure possidere videntur. Dicatur itaque: Vincenti dabo potestatem super gentes, et reget eas in virga ferrea. Hanc potestatem ipsi apostoli primum, deinde sequaces illorum acceperunt, quibus data est potestas ligandi atque solvendi. Sciendum autem quia cum praedicatores potestatem super alios accipiunt, sibimetipsis prius dominantur, qui sic se ab illicitis compescunt, sicut subditos compescere satagunt. Nam et illorum regimen per virgam ferream exprimitur, quae rectitudinem habet, [Col. 0984C] mollitiem non habet, quia videlicet sancti praedicatores nec sibi nec aliis contra justitiam parcere noverunt, qui et in se et in aliis tantum justitiae tramitem dirigere student, unde capiti eorum dicitur (Psal. XLIV): Virga recta est virga regni tui. Quod protinus quod sit, aperitur cum dicitur: Dilexisti justitiam et odisti iniquitatem. Quo contra mollis et distorta est virga quorumdam in Ecclesia praepositorum, ipsa justitiae permutatio. Dum enim aequaliter grex pastorque peccat, et tamen qui prius est molliter delinquens se palpat, subditos vero temporali poenitentia graviter exaggerat, mollem procul dubio et flexibilem virgam portat. Econtra Dominus admonet dicens: Nolite judicare, et non judicabimini (Matth. VII), quia videlicet aequaliter quisque praelatus sibi et gregi subjecto [Col. 0984D] parcere, atque aequaliter se subjectumque gregem debet corrigere. Bene autem gentes in Christum credentes, vasis comparantur fictilibus, quia in fragilitate carnis thesaurum a saeculis absconditum habent reconditum. Hinc Paulus dicit: Habemus thesaurum istum in vasis fictilibus (II Cor. IV). Quod autem vasa tactu virgae confringi dicuntur, dupliciter potest intelligi, quia quidam dissipantur, ut in melioris vitae studium commutentur: quidam vero ut aeternaliter pereant, atque ideo una eademque virga regit ad vitam praeordinatos, destruit et confringit ad mortem praescitos. Hinc est quod Jeremiam Dominus ad domum figuli ire jubet, ibique vas dissipatum atque a figulo in melius reformatum ostendens [Col. 0985A] dicit: Nunquid sicut figulus iste non potero vobis facere, domus Israel? dicit Dominus. Ecce sicut lutum in manu figuli, sic vos in manu mea (Jerem. XVIII). Hinc etiam alibi ipsi figulo humani generis dicitur: Verte impios et non erunt (Prov. II), id est, post eversionem non impii, sed pii permanebunt. Quo contra alibi dicitur: Destrues illos, et non aedificabis eos (Psal. XXVII).

Et dabo illi stellam matutinam. Qui habet aurem audiat quid Spiritus dicat Ecclesiis. Stellam matutinam quantum ad litteram, appellat luciferum, qui oriens suo ortu vicinum solis demonstrat adventum. Spiritualis stella matutina Christus intelligitur, qui surgens a mortuis tenebras hujus saeculi fugavit, et luce fidei totum replevit mundum, et fulgore sui [Col. 0985B] luminis illuminavit tenebras nostrae mortalitatis. De hac stella Petrus fidelibus dicit: Donec dies illucescat, et lucifer oriatur in cordibus vestris (II Petr. I). Nam in Scriptura sacra cum singulari numero stella matutina ponitur, per hanc homo Christus figuratur. Cum vero pluraliter astra matutina interseruntur, angelicae creaturae designantur. Unde est: Cum me laudarent simul astra matutina (Job. XXXVIII). Sed et cum simpliciter ac sine additamento stellae ponuntur, doctores Ecclesiae nonnunquam exprimuntur; unde est: Qui docti fuerint fulgebunt sicut stellae firmamenti (Dan. XII). Christus itaque apparens vivus post mortem matutina nobis stella factus est, quia dum in semetipso exemplum nobis resurrectionis praebuit, quae lux sequeretur indicavit. Stellam [Col. 0985C] ergo matutinam vincentibus se dare profitetur, id est semetipsum et gloriam futurae resurrectionis. Quod tunc implebitur, quando qui in monumentis sunt audient vocem Filii Dei, et configuratum corpori claritatis suae, corpus humilitatis nostrae reformabit (Matth. V; Phil. III). Mortalitatis etenim tenebris resurrectione fulgente depressis, quasi quidam lucifer apparebit, quae perfectum aeternitatis diemde monstrabit.



CAPUT III.

Et angelo Sardis Ecclesiae scribe. Sardis, ut supra dictum est, interpretatur principi pulchritudinis, apta subaudis atque ornata. Et hic quoque dicendum, quia sicut superius ex abundanti disseruimus, quod uni ecclesiae dicitur, utique omnibus convenit.

Haec dicit, qui habet septem spiritus Dei et septem [Col. 0985D] stellas. Filius Dei septem habet spiritus, videlicet septiformem spiritum aequalem sibi in natura unitatis; unde Isaias (cap. XI): Requiescit, inquit, super humilem spiritus Domini, spiritus sapientiae et intellectus. Habet quoque septem stellas, id est septiformem Spiritum sanctum, tanquam ancillam in ditione potestatis. Et bene cum unius sit substantiae Filius Dei cum Patre et Spiritus sancto, habere dicitur septiformem Spiritum, quia omnis gratia ejusdem Spiritus per Christum credentibus tribuitur.

Scio opera tua, quia nomen habes quod vivas, sed mortuus es. Esto vigilans, et confirma caetera quae moritura erant. Ex parte hunc jam mortuum, ex parte vero adhuc vivum esse demonstrat, id est, ex [Col. 0986A] parte criminibus mortuum, ex parte autem vivum bonis operibus ostendit. Dicatur ergo: Nomen habes quod vivas, sed mortuus es. Acsi diceretur: Ideo te vivere putas, quia in quibusdam bonis operibus exercitium habes. Sed attende, quia vivere non vales, si vitia praevaluerint virtutibus, quibus vivere videberis. Sunt enim nonnulli, qui eleemosynis insistunt, pauperum curam gerunt, sed ipsi a rapina manus non coercent. Nonnulli autem eleemosynarum largitati inserviunt, et a rapina manus coercent, atque ab adulterii perpetratione se cohibent, sed irae atque invidiae stimulis agitati, quorumdam vitam exstinguere quaerunt. Sic quoque in similibus, dum se in quibusdam bonis operibus vivere putant, unoquolibet facinore multi moriuntur. De quibus per [Col. 0986B] Jacobum dicitur: Quicunque servaverit totam legem, offendat autem in uno, factus est omnium reus (Jac. II). Ad quorum personam, videlicet benigna exhortatio dirigitur, qua dicitur: Esto vigilans et confirma caetera quae moritura erant, acsi diceretur: Si vis ut in illis quae bene gessisti vivas, ab iis quae male gessisti per poenitentiam evigila, quia si in illis mortuus permanes, in istis nullatenus vives. Hinc Psalmista admonet dicens: Declina a malo et fac bonum (Psal. XXXVI). Nam et in hoc quod dicitur, confirma caetera quae moritura erant, ostenditur quia si a peccati somno per poenitentiae lamentum perfecte quis evigilat, nec illa quae etiam mortuus bene gessit, post vivens opera amittit, atque ideo illa vivificat, quod ipse a peccati somno evigilat. Sic enim dicitur: [Col. 0986C] Esto vigilans, et confirma caetera quae moritura erant, tanquam diceretur: Si ex ea parte qua mortuus es, reviviscis, caetera quae adhuc in te vigent, ne moriantur confirma. Possunt et haec aliter intelligi. Sunt enim multi qui vitam ab omni crimine custodiunt, virtutibus etiam serviunt, sed tamen humanam laudem requirunt. Ideoque quia intentio recta non praecedit in cogitatione, pravum est omne opus quod sequitur in ostensione. Per hoc ergo quod exterius procedit in publicum, vivi apud homines arbitrantur. Ideoque nomen habent quod vivant. Per hoc autem quod latet interius, apud Deum mortui deputantur. Unde pia admonitio subinfertur, qua dicitur: Esto vigilans et confirma caetera quae moritura erant, acsi diceretur: Si vis vivere, cave ne [Col. 0986D] laudem ab hominibus requiras, ne intentionem operis elatio vitiet favoris. Hinc in Evangelio dicitur. Attendite ne justitiam vestram faciatis coram hominibus (Matth. VI). Non enim invenio opera tua plena coram Deo meo. Illius opera plena non sunt coram Deo, qui virtutes sibi a Domino datas vitiis commaculat, vel qui de bonis quae operatur exterius humanam gloriam per elationem quaerit. Hinc in Evangelio dicitur: Si oculus tuus fuerit simplex, totum corpus tuum lucidum erit (Matth. VI). Si autem nequam fuerit, etiam corpus tuum tenebrosum erit. Cuncta autem haec quae sub duplici intellectu discussimus, possunt de his intelligi, qui sine charitate virtutes reliquas habere se jactant. Notandum vero [Col. 0987A] quod unigenitus Dei Filius unus scilicet cum Patre Deus et Spiritu sancto, Deum se habere dicit per humanitatem, quam ex nobis atque pro nobis assumpsit, secundum quam etiam clamabat in cruce: Deus meus, Deus meus, quare me dereliquisti?

In mente ergo habe qualiter acceperis et audieris. Haec sententia singulis superioris intelligentiae congruit sensibus: et illis enim potest aptari, qui reliquis virtutibus vigent, sed uno facinore tabescunt, et illis qui vitam ab omni crimine custodiunt, sed gloriam humanam inde requirunt. Sed et illis qui sine matre virtutum, quae est charitas, licet operationis genimina pareant, non tamen ad perfectionem perducant. Dicatur ergo: In mente habe qualiter acceperis a sanctis praedicatoribus, et qualiter audieris, [Col. 0987B] quia si quis totam legem servaverit, offenderit autem in uno, factus est omnium reus (Jac. II); vel in mente habe, ut prava intentio non praecedat virtutum opera, scilicet ut gloriam requiras humanam, si vis ut ad mercedem retributionis ipsa opera perveniant, vel in mente habe qualiter acceperis et audieris, quia si omnibus virtutibus abundaveris, charitatem autem non habueris, nihil es. Unde est illud Apostoli: Si linguis hominum loquar et angelorum, charitatem autem non habeam, factus sum sicut aes sonans aut cymbalum tinniens (I Cor. XIII). Et serva. Qualiter accepisti, et audisti a sanctis praedicatoribus. Et poenitentiam age. Ut et ea quae male sensisti, lacrymarum gemitibus diluas, et quae a praedicatoribus accepisti, operum exsecutione adimpleas.

[Col. 0987C] Si ergo non vigilaveris, veniam ad te tanquam fur, et nescies quando veniam. Vigilat qui, ad aspectum luminis divini, oculos mentis apertos tenet. Vigilat qui servat operando quod credit. Vigilat qui a se torporis negligentias repellit. Vigilat qui et bona desiderabiliter providet, et mala solerter cavet. Vigilat qui ex iis quae gerit non humanam laudem, sed Dei gloriam requirit. Si ergo non vigilaveris, ut solo conditoris amore cuncta peragas, si negligentiarum torpores a te non excusseris, atque adventum superni judicis praestolari non studueris, veniam ad te tanquam fur, id est subito et insperato. Unde sequitur: Et nescies quando veniam. Sicut enim fur improviso adveniens, dormientes jugulat, et bona illorum depraedatur: sic coelestis judex vel quotidie [Col. 0987D] specialiter quibusdam reprobis insperatus occurrit, eosque a felicitate praesentis saeculi impoenitentes animadversionis sententia perimit: vel generaliter in die judicii hoc facturus est, quando repente veniens ad judicium, omnes reprobos damnabit, eorumque facta velut fortissimus praedo disperdet, secundum quod in Evangelio ipse loquitur, dicens: Si sciret paterfamilias qua hora fur venturus esset, vigilaret utique, et non sineret perfodi domum suam (Matth. XXIV). Et admonendo subjunxit: Ideoque et vos estote parati, quia nescitis qua hora Filius hominis venturus est (Ib.).

Sed habes pauca nomina in Sardis qui non inquinaverunt vestimenta sua, et ambulabunt mecum in albis, quia digni sunt. Per nomina ipsos homines [Col. 0988A] intelligere debemus. Ideo autem nomina ponit, ut ostendat se non solum numerum, sed etiam nomina scire electorum suorum, qui Moysen novit ex nomine, et suorum scribit in coelo nomina sanctorum, ut ipse eis dicit: Gaudete quod nomina vestra scripta sunt in coelo (Luc. X). Habes pauca nomina, id est paucos homines comparatione caeterorum, criminibus et immunditiae carnis deservientium, qui non inquinaverunt vestimenta sua, hoc est vestem baptismatis, vestem scilicet immortalitatis atque innocentiae. Ista sunt nimirum vestimenta, quibus diabolus in paradiso primum hominem exspoliavit, cum sibi hunc per peccati consensum stravit. Quibus vestimentis tunc homo ornatus exstitit, cum per immolationem vituli saginati, junior filius patri reconciliatus, [Col. 0988B] prima stola rursus indui meruit. Hinc Paulus dicit: Exuentes veterem hominem cum actibus suis, et induite eum qui renovatur in agnitionem Dei (Coloss. III). Ille autem vestimenta sua sordibus non intingit, qui post baptismatis sacramentum mortale crimen non admittit. Sed quia pauci sunt qui a cognitione criminis se post baptismum immaculatos custodiant, idcirco praemittitur: Habes pauca nomina in Sardis, qui non inquinaverunt vestimenta sua. De quibus adhuc subditur: Et ambulabunt mecum in albis, quia digni sunt. Et illi ambulabunt cum eo in albis, qui innocentiam et sanctitatem illius, quantum eis est possibile, imitantur. Praecedit quippe Christus exempla dando, sequuntur electi exempla ejus imitando. Unde Petrus: Christus passus est pro [Col. 0988C] nobis, vobis relinquens exemplum ut sequamini vestigia ejus (I Petr. II). Quod autem sequitur, quia digni sunt, subauditur, quia mundi, vel quia in ea dignitate condigni. Sed nunquid illi desperandi sunt, qui post baptismum maculis criminum vitam coinquinant? Non utique, quia et illi si poenitentiam egerint, lacrymarum fletibus prioris vitae maculas detergunt, quod est secundum baptismi genus. Sicut enim sunt duo martyrii genera, sic sunt duo baptismata. Haec itaque vestimenta in aliis immaculata servantur, in aliis post maculas candidantur, quia et alii, ut dictum est, post lavacri undam nullum crimen admittunt, et alii admissum poenitentiae fletibus abstergunt. Unde admonendi sunt illi, ut ne post baptismum maculas criminis easdem semper inducant; [Col. 0988D] exhortandi sunt isti, quibus hoc contingit, ut sine tarditate easdem maculas lacrymarum undis diluant. Unde in hac eadem Apocalypsi dicitur: Beatus qui custodit vestimenta sua, ne nudus ambulet (Apoc. XVI).

Qui vicerit sic vestietur vestibus albis. Acsi aliis verbis diceretur: Qui pro recipiendis vestibus cum inimico fortiter dimicaverit, dimicans vicerit, ita rursus eisdem indutus splendebit, ut illi qui eas aut immaculatas servaverunt, aut post maculas abluerunt. Potest etiam haec exhortationis sententia et illis aptari, qui adhuc diabolicae dominationis jugo detenti, fide necdum fuerunt vestiti, hortantur autem ut vincant, id est ut credant in Christum, [Col. 0989A] quia haec est victoria quae vincit mundum, fides nostra (I Joan. V), quatenus in abrenuntiatione antiqui hostis per lavacrum regenerationis coelestis vitae munditiam ab ipso in quem crediderunt percipiant. Et non delebo nomen ejus de libro vitae. Hoc est, scribam nomen ejus in libro vitae. Sic enim dicitur: Non delebo, tanquam diceretur, scribam. Quo contra de reprobis qui non vincunt, dicitur (Psal. LXVIII): Deleantur de libro viventium. Quod exponens subjungit: Et cum justis non scribantur. Librum autem vitae, quo scribuntur electi, praedestinationem omnipotentis Dei debemus intelligere, quia praesciti et praedestinati sunt omnes sancti ante omnia saecula ad vitam praeordinati, sicut scriptum est: Cognovit Dominus qui sunt ejus (II Tim. II). De hoc ergo libro [Col. 0989B] vitae, reproborum nomina deleri dicuntur, pro eo quod est per meritum reprobationis nequaquam scribi, sicut et Pharaonis cor a Domino indurari dicitur, pro eo quod est duritiam cordis ejus per gratiam non emolliri. Dicatur ergo de victore: Non delebo nomen ejus de libro vitae; quod tale est, quale si diceretur: Quem victorem futurum scio, nomen ejus scriptum in coelis teneo. Et confitebor nomen ejus coram Patre meo et coram angelis ejus. Illius nomen coram Patre suo Christus confitebitur in futuro, cujus approbat opera in praesenti. Quae confessio tunc coram Patre et angelis ejus implebitur, cum ad dexteram positis dixerit justis: Venite, benedicti Patris mei (Matth. XXV). Quae tunc ab eo laudabilis in publicum proferetur, cum in Evangelio [Col. 0989C] idem Dominus dicit: Qui me confessus fuerit coram hominibus, confitebor et ego eum coram Patre meo qui in coelis est (Matth. X), et coram angelis ejus.

Et angelo Philadelphiae Ecclesiae scribe. Philadelphia, juxta quod Beda exponit, interpretatur dilectio fraterna. Quo nomine universalis Ecclesia designatur, quae in dilectione Dei et proximi versatur, quaeque a Domino diligi probatur, quae dicit: Narrabo nomen tuum fratribus meis (Psal. XXI), etc. Vel, secundum Ansbertum Ambrosium, Philadelphia interpretatur salvans haereditatem Domini. Quo nomine ipsa quoque Ecclesia exprimitur, quae semetipsam salvat cum in fide et opere bono proficit, et a voluntate sui Creatoris nunquam recedit. Ipsa est enim Domini haereditas, de qua per Psalmistam paterna [Col. 0989D] ad Filium voce dicitur: Postula a me, et dabo tibi gentes haereditatem tuam (Psal. II). Haec dicit Sanctus et verus, qui habet clavem David, qui aperit et nemo claudit, claudit et nemo aperit. Scio opera tua, id est, eligo opera tua. Ecce dedi coram te ostium apertum, quod nemo potest claudere. Idcirco principaliter ac singulariter sanctum et verum Dominum seipsum appellat, quia et si quosdam inter homines sanctos dicimus et veraces, ad comparationem tamen illius nullus est sanctus et verus, quia ipse est sanctitas et veritas. Unde scriptum est: Ecce inter sanctos nemo immutabilis (Job. XV). Itemque Apostolus: Omnis homo mendax solus autem Deus verax. (Rom. III, 4), Clavem David debemus intelligere incarnationem [Col. 0990A] Christi. De stirpe enim David secundum carnem descendit. Ostium autem quod eadem clavis aperit vel claudit, ipsum intelligimus Dei et hominum mediatorem, per quem ad vitam aeternam, quae ipse est, intramus, ipso docente, qui ait: Ego sum ostium: per me si quis introierit, salvabitur (Joan. X), etc. Sic enim ipse clavis et ostium dicitur, sicut pastor ostiarius simul et ostium vocatur. Quare cum clavis David ostium aperit, seipsum aperit utique, qui est secundum carnem natus, passus, ac tertia die suscitatus. Quod ostium prius clausum omnibus fuit, exceptis prophetis et sanctis Patribus, qui per Spiritum sanctum cognoscebant ejus adventum, modo autem omnibus in Christum credentibus patefactum est, clausum vero infidelibus manet. Istud ostium [Col. 0990B] nemo potest claudere cui ipse Christus illud vult aperire. Unde legimus in Actibus apostolorum, quia cum caesis discipulis denuntiarent Judaei, ne loquerentur in nomine Jesu, protinus illo os aperiente, nemo poterat claudere. Unde responderunt: Non possumus quae vidimus et audivimus non loqui (Act. IV). Hoc Asianis clausum aperire tentaverant apostoli, sed quia, eo claudente, nemo aperit, prohibuit eos spiritus Jesu, ne in Asia loquerentur verbum Dei. Sive istud ostium possumus intelligere sacram Scripturam, quam ipse Christus aperit fidelibus in se credentibus, et nemo claudit. Claudit Judaeis in infidelitate permanentibus, et nemo aperit. Hoc ostium ipse Redemptor noster tunc primum aperuit, quando post resurrectionem suam duobus in via ambulantibus, [Col. 0990C] ut intelligerent Scripturas, sensum aperuit, atque in se adimpleta quae scripta erant in lege Moysi et prophetis et psalmis edocuit. Quia modicam habes virtutem, et servasti verbum meum, et non negasti nomen meum inter angustias et perturbationes hujus saeculi. Causam ostendit quod ideo haec dona promereatur Ecclesia, quia non in suis viribus, sed in regis aeterni gratia confidit. Et servasti verbum meum, id est verbum fidei, et non negasti nomen meum inter angustias et perturbationes hujus saeculi. Idcirco autem sancti inter perturbationes hujus saeculi insuperabiles et invicti, modicam virtutem habere dicuntur, cum multa sit, quia multa per Christum, parva autem per se posse praesumunt, unde et dicunt (Psal. LIX): In Deo faciemus virtutem, et ipse ad nihilum [Col. 0990D] deducet inimicos nostros. Unde et apostolus Paulus cum dixisset se plus omnibus laborasse apostolis, custos suae humilitatis statim subnexuit, dicens: Non autem ego, sed gratia Dei mecum (I Cor. XV). Et alibi: Omnia, inquit, possum in eo qui me confortat (Philip. IV). Sic itaque dicitur: Modicam habes virtutem, tanquam diceretur: Parvam te putas habere virtutem, sed in hoc magnam habes, quia me largiente tenes verbum fidei meae, et non negasti nomen meum, et ideo per me multa potuisti, quia in collatis virtutibus non timuisti. Vel certe modicam virtutem habet sancta Ecclesia in praesenti comparatione illius virtutis, quam habitura est in futuro quando nulla tristitia, nullo labore affligetur.

[Col. 0991A] Ecce davo de Synagoga Satanae, qui se dicunt Judaeos esse, et non sunt, sed mentiuntur. Hoc ex parte quidem jam completum est in illis, qui per Christi gratiam illuminati sunt ex Judaeis, et dati sunt universali Ecclesiae, id est in unitatem fidei illius collecti. Generaliter autem in fine saeculi complebitur, quando sicut Apostolus ait: Cum plenitudo gentium intraverit, tunc omnis Israel salvus erit (Rom. XI). Modo autem in Synagoga Satanae, hoc est, congregatione diaboli dicunt se Judaeos esse, hoc est confitentes, sed mentiuntur, quia quotidie Christum blasphemant in Synagogis. Judaeus namque interpretatur confitens, et ideo Judaeorum nominis expressio, Christi est confessio. Dicunt itaque Judaeos se esse, sed mentiuntur, quia sicut Apostolus dicit (Rom. II): Non [Col. 0991B] qui in manifesto Judaeus, non quae in carne circumcisio, sed qui in abscondito Judaeus, et circumcisio non carnis sed spiritus. Hujus nominis dignitatem tunc perdiderunt, quando Christum negantes dixerunt: Hunc nescimus unde sit (Joan. IX). Ecce faciam illos ut veniant gressibus fidei et adorent ante pedes tuos. Id est, ut venerentur opera tua, et venerantes imitentur, qui modo, quia non credunt, et Ecclesiae opera non solum non venerantur, sed etiam despiciunt. Et scient quia ego dilexi te. Tunc scient quod Christus diligat Ecclesiam suam, quando ipsi cum ea una fuerint effecti Ecclesia. Unde per prophetam ad Jerusalem dicitur: Venient ad te curri filii eorum qui humiliaverunt te, et adorabunt vestigia pedum tuorum omnes qui detrahebant tibi, et vocabunt te in [Col. 0991C] civitatem Domini, Sion sancti Israel (Isai. LX).

Quoniam servasti verbum patientiae meae, et ego servabo te ab hora tentationis, quae ventura est in orbem universum tentare habitantes in terra. Verbum patientiae est quod ipse Dominus monstravit exemplo, cum positus in cruce pro persecutoribus exoravit. Quod videlicet verbum patientiae in omni pressura et angustiis sibi proponit sponsa Christi, propter quod principaliter quoque hanc ab hora tentationis se servaturum esse promittit. Hora autem tentationis intelligitur omne praesens tempus, in quo, etsi Ecclesia variis tentationibus exercetur, tamen non superatur. De qua tentatione precamur quotidie liberari, dicentes: Ne nos inducas in tentationem (Matth. VI; Luc. XI), id est in lapsum deceptionis, quo tentantur [Col. 0991D] inhabitantes terram, id est, terrena diligentes, mundi desideriis aestuantes, et vincuntur. Electi autem quorum conversatio in coelis est, ad hoc tentantur, ut probati coronentur, non ut seducti damnentur. Possumus et hanc horam quae non jam venisse aut in praesenti esse, sed futura esse praedicitur, referre melius ad tempora Antichristi. Tunc enim veniet illa tentatio, quae non partes, sed totum simul mundum examinabit, et hinc tormenta saevient, illinc miracula suadebunt. Unde merito de illo tempore a Domino dicitur: Erit tunc tribulatio qualis non fuit, sed nec fiet (Matth. XXI). A qua tentatione liberabuntur electi, id est non decipientur, propterea utique quia electi sunt.

Venio cito, ne electi, cum viderint se tribulatione [Col. 0992A] tentationis atteri, succumbant, cito se Dominus ad remunerandum venire promittit. Cito enim fit omne quod transit, et ideo omne praesens tempus inde ad finem citius tendit, unde quasi crescere videtur, indeque defectum patitur, unde augmentum percipere videtur. Tene quod habes. Id est, coelestis vitae conversationem et fidem, per quam regni percipias decorem. Ut nemo accipiat coronam tuam. In hac sententia ostenditur, quantum remuneratio quae superbientibus aliquibus justo Dei judicio aufertur, aliis misericorditer tribuitur. Cum enim certus sit Deo numerus electorum suorum, dum alii remunerationem sibi promissam, ob sui perdunt negligentiam, ne illorum locus vacuus remaneat, alii in locum eorum subrogantur, sicut, verbi gratia, gentes Judaeis in infidelitate permanentibus [Col. 0992B] in locum illorum substitutae sunt. Ideo videndum est unicuique qui stat, ne, vel superbiendo vel alio quolibet modo, cadat, ne videlicet alius coronam ejus accipiat. Qui autem aliquo lapsu cecidit, surgat, ut ad repromissam coronam perveniat.

Qui vicerit, faciam illum columnam in templo Dei mei, et foras non egredietur amplius. Templum Dei electorum esse Ecclesiam nullus ambigit. Juxta illud apostoli: Templum Dei sanctum est, quod estis vos (I Cor. III). Et beatus Petrus apostolus loquitur fidelibus: Et vos tanquam lapides vivi superaedificamini domos spiritales (I Petr. II). Columnae autem hujus templi non solum sunt quique perfectiores, juxta quod Paulus dicit: Petrus et Jacobus et Joannes qui videbantur columnae esse (Galat. II), etc., verum etiam [Col. 0992C] auditores illorum, de antiquo hoste triumphantes, atque operationis firmitate pollentes. Unde et ipsa Ecclesia generaliter ab Apostolo columna et firmamentum veritatis appellatur. Dicit ergo Dominus: Qui vicerit, subaudis tentamenta diabolica, et concupiscentias mundanas, et delectationes carnis, faciam illum columnam in templo Dei mei, id est faciam eum fortem in opere bono, ut nullam timeat jacturam, sed insuper robore fortitudinis suae, id est exemplo et doctrina Ecclesiam sustineat. Quod autem dicitur: Et foras non egredietur amplius, aperte cognoscitur, quia jamdudum in praecedentibus humani generis membris exierat, in illo scilicet juniori fratre qui, relicta domo paterna, abiit in regionem longinquam, ibique substantiam suam vivendo luxuriose [Col. 0992D] cum meretricibus dissipavit. Ab unitate siquidem fidei atque operationis Ecclesia recesserat in aedificationem turris; sed occisione illius vituli saginati revocata, foras ultra non exiet, id est a gratia Christi non separabitur. Possumus et hoc de utroque modo intelligere populo. Primus enim homo ad imaginem Dei conditus, in paradisi deliciis est positus, quasi quaedam columna felicitatis, sed audiens diaboli vocem a paradisi felicitate ad aerumnam saeculi, et a quiete ad laborem exiit Quo scilicet ruente, nos quoque pariter ruimus, quo exeunte, nos quoque simul exivimus. Unde est Homo quidam descendebat ab Hierusalem in Jericho (Luc. X). Cujus miseriam intuens auctor humani generis, ad hoc unde exierat [Col. 0993A] effusione sui sanguinis, hominem cum sua progenie reduxit. Quae videlicet introductio non solum in his intelligenda est, qui jam exuti corporibus in specie laetantur in coelis, verum etiam de his qui adhuc commorantes in carne per fidem ambulant, spe gaudentes in terris. Ab hoc gaudio spei non egredientur amplius, quia in superna sanctorum gloria solidantur, qui in primo Adam amisisse ac foras exisse probantur. Unde Dominus in Evangelio dicit: Et eum qui venit ad me non ejiciam foras (Joan. VI). Et Psalmista: Ipse Deus meus et salutaris meus, non movebor amplius (Psal. LXI). Dicatur ergo: Qui vicerit, faciam illum columnam in templo Dei mei; acsi diceretur: Electorum numerum quem victorem esse praenosco, mandatorum meorum praeceptis astringens in coelestis [Col. 0993B] patriae aedificio, quod utique ex ipsis constat electis inflexibili amore solidabo. Et foras non egredietur, subaudis, nullis inimici suasionibus vel terroribus ab illa coelestis patriae communi felicitate avelletur. Quod autem Filius Dei Deum se habere dicit, sicut in praecedentibus jam diximus, secundum humanitatis formam accipiendum est, in qua etiam non solum Patre, sed etiam seipso minor esse probatur. Et scribam super illum nomen Dei mei, et nomen civitatis novae Jerusalem, quae descendit de coelo a Deo meo. Calamus quo nomen istud inscribitur, gratia Spiritus sancti intelligitur, per quam Filii Dei efficimur. Hoc est enim quod dicit, scribam super illum nomen Dei mei, id est, faciam illum esse filium Dei mei; ut, sicut ego sum filius per naturam, ita et ille sit [Col. 0993C] per gratiam. Quod autem hoc per Spiritum sanctum fiat, Paulus manifestat dicens: Misit Deus spiritum Filii sui in corda vestra clamantem, Abba Pater. [Col. 0994A] (Galat. IV) Et ipse spiritus testimonium reddit spiritui nostro, quod sumus filii Dei. Quod autem dicit: Et nomen civitatis novae Jerusalem, subaudis scribam super eum qui vicerit, ita est intelligendum, quia in numero sanctorum per donum Spiritus sancti consortium Dei merebitur. Jerusalem autem, quae visio pacis interpretatur, de coelo a Deo descendere perhibetur, in capite scilicet suo, cui unita est per fidem, secundum quod alibi dicitur: Nemo ascendit in coelum, nisi qui de coelo descendit (Joan. III), etc. Vel certe in eo de coelo descendit, quia quidquid habet in fide, in operibus bonis, coelitus a Deo percepit; juxta illud apostoli Jacobi: Omne datum optimum (Jac. I), etc. Bene autem nova vocatur, quia videlicet per lavacrum regenerationis simul et spiritum dilectionis vetustate terreni hominis exspoliatur, et [Col. 0994B] coelesti novitate vestitur. Hinc Paulus dicit: Exuentes veterem hominem cum actibus suis, induite novum, qui renovatur in agnitionem Dei (Colos. III). Et alibi: Vetera transierunt, ecce facta sunt nova omnia (II Cor. V). Et nomen meum novum, subaudis, super eum qui vicerit scribam, ut scilicet a me qui Christus vocor, ex tempore vocetur ipse Christianus, id est gratia Spiritus sancti unctus. Quod nomen novum non secundum divinitatem, quam aequalis Patri semper et Spiritui sancto mansit, sed secundum formam servi accepit, quam in tempore gratia unxit Spiritus sancti, et a suo nomine nobis hoc privilegium dedit, ut ab ipso Christiani appellemur, de quo nomine Isaias propheta dicit: Et servos suos vocabit nomine alio (Isa. LXV), id est Christiano. Hinc certe dignitas nobis, hinc [Col. 0994C] celsitudo provenit, hinc reges, hinc sacerdotes, hinc Christiani vocamur. Ubi autem potius nomen salutis sonat, ibi tandem hic liber debitum finem accipiat.



LIBER SECUNDUS.
[Col. 0993]


SEQUITUR CAPUT III.
[Col. 0993C]

Et angelo Laodiciae Ecclesiae scribe. Laodicia interpretatur tribus amabilis Domino, sive fuerunt in vomitu. Quae utique interpretationes ambae Ecclesiae Laodicensium aptantur, in qua erant quidam spiritu ferventes, et Dei amore dediti, atque alii tepidi, [Col. 0993D] ideoque ut noxii cibi evomendi. Haec autem verba quae Ecclesiae Laodicensium dicuntur generali Ecclesiae conveniunt, in qua simul sunt misti boni cum malis, quorum quidam a Deo diliguntur, quidam vero ab ore Dei repelluntur. Sed primum considerandum est quod dicitur Joanni: scribe, id est litteris manda ad utilitatem fidelium futurorum. Sive quod illi dicitur, omni ordini praedicatorum congruit, cui dicitur scribe, id est manda mente tua, vel in mentibus auditorum tuorum qui audiunt reconde. Libri enim et sanctos significant, et ipsum Dominum. Unde est: Libri aperti sunt, et alius liber apertus est, qui est vitae (Apoc. XX). Ideo dicitur scribe, in cordibus scilicet auditorum bonorum, quia ipsi sunt libri, diligenter exara, quae intelligis. Haec dicit, amen, testis [Col. 0994C] et fidelis verus. Amen Graecus sermo est, Latine interpretatur verum, sive fideliter, quod verbum nemo interpretum in aliam linguam transtulit, sed eisdem litteris apud omnes gentes habetur, veritas autem ipse est Christus qui in Evangelio dicit: Ego sum veritas (Joan. XIV). Unde et ipse maxime in Evangelio [Col. 0994D] hoc juramento suum sermonem firmat, acsi dicat, quia veritas sum incommutabilis, per hujus orationis particulam demonstro. Ipse enim singulariter amen, id est, sempiterna veritas, atque ideo ut incommutabilis ista veritas et aeterna ostendatur, etiam ipsum verbum a nullo commutatum est interprete. De quo etiam subditur, testis fidelis. Sed nunquid non fuerunt alii testes fideles, id est veri? Nam Jacob perhibuit testimonium Christo, dicens: Non deficiet princeps de Juda (Gen. XLIX), etc. Moyses quoque ait: Prophetam vobis suscitabit Deus vester de fratribus vestris (Deut. X). Sic Isaias, Jeremias et caeteri, qui omnes utique testes fideles fuerunt, vel veri, quia verum testimonium de Christo protulerunt. Quare hoc Dominus specialiter de se dicit [Col. 0995A] cum sint etiam multi testes veri atque fideles, quia videlicet ipse singulariter est testis verus, qui non mutatur aliquando. Sicut enim specialiter sanctus dicitur, cum et alii sancti multi sunt, qui videlicet comparatione illius, qui est sine peccato, homines injusti sunt. Licet enim isti sint sancti, tamen quia homines sunt puri, peccato carere non possunt, et aliquando mentiuntur. Christus autem essentialiter est sanctus, et verus, quia peccatum non fecit, id est mendacium nunquam ullum ab ore suo processit. Testis autem est Christus, qui sibi et Patri testimonium perhibuit, dicens: Ego et Pater unum sumus (Joan. X). Similiter et ipse Pater ait: Hic est Filius meus dilectus (Matth. III). Necnon etiam et Spiritus sanctus, de quo idem Dominus apostolis dicit: Cum autem [Col. 0995B] venerit Paracletus quem ego mittam vobis a Patre, ille testimonium perhibebit de me (Joan. XV). Qui est principium creaturae Dei, id est de quo omnis creatura sumpsit initium. Omnia enim quae sunt in coelo et in terra, in mari et in omnibus abyssis, per verbum Dei facta sunt. Cum ergo omnia per illum facta sunt, utique pater quia ipse est ante omnia. Neque enim Pater Filium praecessit tempore vel origine, sicut nec radius solis vel ignis suum praecedit calorem vel splendorem. Semper enim fuit Pater, semper cum eo Filius, qui utique a Patre non est creatus, sed genitus. Principium itaque omnis creaturae dicitur, quia ab illo cuncta exsistendi habent initium. Unde et ipse interrogantibus Judaeis quis esset respondit: Principium qui et loquor vobis (Joan. VIII). [Col. 0995C] Unde et Paulus dicit (Colos. I): Qui est imago invisibilis Dei, primogenitus omnis creaturae. Quem etiam ne putemus creatum, statim subjunxit: In quo condita sunt universa. Primogenitus ergo est omnis creaturae, a quo et per quem omnis creatura exorta est. Ariani dicunt, quod Filius Dei creatura est in Divinitate, negantes eum ante Mariam fuisse, sed mentiuntur. Filius enim Dei ipse est sapientia, dicente Paulo, Christum Dei virtutem et Dei sapientiam. Et Apostolus ad Deum Patrem: Omnia in sapientia fecisti (I Cor. I). Cum ergo ipse sit sapientia Patris, et isti affirmant eum creatum in tempore, atque ideo dicunt quia erat tempus quando non erat. Propter hoc videlicet quod per Salomonem ipsa Dei sapientia dicit: Dominus possedit me, vel creavit, secundum [Col. 0995D] quod alia translatio habet, in initio viarum (Prov. VIII). Si hoc verum est, utique quod nefas est cogitare, Deus Pater stultus erat, antequam sapientiam suam generaret. Certe ipsi negare non possunt quod ipse sit Dei sapientia, sicut Apostolus ait (I Cor. I). Ideoque illis stultissimis hominibus et ratione carentibus dicendum est: Si Deus stultus erat, unde ergo tam sapienter omnia condidit? Et nos quemadmodum creavit, si ille antequam crearetur sine sapientia fuit, utpote insipiens et nesciens quid faceret? Non ergo ipsa sapientia creata est a Patre, sed antequam cuncta fierent, erat cum Patre, neque ex alia substantia Deus Pater genuit Filium, sed ex seipso, veluti consilium generatur in mente. Nam quod dicit [Col. 0996A] Salomon ex persona Christi: Dominus possedit me in initio viarum suarum, id est, in principio actionum suarum; antequam quidquam faceret, taliter est intelligendum, quod Deus pater omnem creaturam tam humanam quam angelicam sua possideret sapientia, per quam et omnia condidit, sive in coelo sive in terra. Si autem, sicut in quibusdam codicibus et in alia translatione habetur legeremus, Dominus creavit me, ita est intelligendum, quia antequam quidquam faceret, suam praedestinavit sapientiam incarnandam, ut sua passione et morte genus humanum redimeret, et ad patriam revocaret. Tunc in principio utique suarum actionum in divinitate, suam sapientiam possedit vel creavit sibi aequalem, cum carnem postmodum suscipere voluit. [Col. 0996B] Solet enim plerumque sacra Scriptura ea quae futura sunt, quasi jam facta narrare. Nam et de nobis dicit Apostolus (Ephes. I), quod elegerit nos in ipso ante mundi constitutionem. Si ergo omnipotens Deus, secundum Apostoli sententiam, omnes electos ante mundi constitutionem elegit, quid mirum, si ipsum caput electorum in sua praedestinatione antequam quidquam faceret, ordinavit ut esset caput electorum? De ipso enim dicit Apostolus: Ut ipse sit in omnibus primatum tenens (Colos. I).

Scio opera tua, quia neque frigidus es, neque calidus; utinam frigidus esses aut calidus! Sed quia tepidus es, incipiam te evomere ex ore meo. Manifestum est, quia ea quae sunt frigida, vel calida, comedere et bibere possumus, tepida vero corpus nostrum [Col. 0996C] propter vomitum ferre non potest. Tali itaque modo accipiendum est, quod hic Dominus dicit: utinam frigidus esses, aut calidus; sed quia tepidus es, incipiam te evomere ex ore meo. Frigidi itaque sunt Judaei vel pagani, ab eo scilicet glaciali rigore constricti, de quo dicitur: Ascendam super altitudinem nubium, ponam sedem meam ad aquilonem, et ero similis Altissimo (Isa. XIV). Aquilo enim ventus frigidus diabolus est, cui in Canticis canticorum dicitur: Surge, aquilo, et veni, auster (Cant. IV). Surge, aquilo, id est, recede, diabole. Veni, auster, veniat spiritus sanctus, qui suo adventu calefaciat et illuminet corda hominum, ut pariant opera virtutum. Calidi sunt qui in fervore spiritus in Dei et proximi dilectione consistunt. Tepidi, qui nec ex toto infideles [Col. 0996D] sunt, nec avide ad Christum tendunt. Sunt autem et quidam, qui prius quidem fuerunt frigidi, et multis criminibus obnoxii, sed plerumque sanctus Spiritus talium corda tangit. Quo inflammati, ferventes efficiuntur: qui quanto se peccatores fuisse recordantur, eo amplius liberatorem suum diligere appetunt, cum recedente iniquitate, ignescit charitas eorum. De talibus in Evangelio Dominus dicit: Gaudium est in coelo super uno peccatore poenitentiam agente (Luc. XV). Sunt autem et quidam intra sanctam Ecclesiam constituti, qui vitam quidem ab omni crimine custodiunt, sed tamen in agendo quaelibet bona non assurgunt. Et hi tales nec frigidi, nec calidi sunt quia non sufficit mala cavere, nisi studeat [Col. 0997A] quis et bona facere. Juxta illud Psalmistae: Declina a malo et fac bonum (Psal. XXXVI) Tales quippe de suis operibus fisi, solent dicere: Ecce aliena non rapio, illicita nulla committo, non adulterium, non homicidium, non denique his similia mala facio, sufficit mihi mala non agere, ideoque et propriis fiducialiter utor. Dumque hoc dicit, indigentibus propria non tribuit. Et qui tenet rapinam, nec metuit tenere tenaciam, nec recordatur quia dives ille non ideo damnatus est quod aliena rapuit, sed quia propria non distribuit Sunt quoque et alii qui aliena non rapiunt, propria distribuunt, sed hoc non causa dilectionis Dei et proximi, sed propter inanem jactantiam, ut ab hominibus laudentur, sicut faciebant Scribae et Pharisaei, qui dantes eleemosynas ante se [Col. 0997B] canebant tuba, et tales etiam nec calidi nec frigidi esse cognoscuntur, quia qui indigentiam pauperum sublevant, cum amore charitatis hoc facere debent. Audientes illud Apostoli: Si distribuero omnes facultates meas in cibos pauperum (I Cor. XIII), et caetera. Sunt quoque et alii, qui opes terrenarum facultatum dimittunt, et ad monasterium venientes, habitum religionis sumunt, deinde torpentes, sibi haec posse ad salutem sufficere credunt, quod sua dimiserunt, quod varia crimina sub habitu religionis constituti, non admittunt, atque idcirco dormiunt, bibunt et secure vivunt Dumque hoc faciunt, tepidi exsistunt, meliusque fuerat illis morari in saeculo, ubi et peccata sua recognoscerent et aliquando per Dei misericordiam compuncti, bonis operibus studerent quam [Col. 0997C] in monasterio manere, et ita a bonis operibus cessare. Alii quoque sunt, qui ab infantia sua in monasteriis consistunt, bonis operibus abundant in fervore spiritus manent, et circa ultimum tempus vitae suae torpescunt, et tepidi efficiuntur. Et talibus utique omnibus satius esset ut vel perfecti boni essent, vel ex toto mali, quam nec boni nec mali. Atque ideo subjungitur: Quia tepidus es, incipiam te evomere ex ore meo. Nullus invenitur calidus qui prius non fuerit frigidus: quia nemo est bonus, qui non fuerit malus. Omnes enim peccaverunt et egent gratia Dei (Rom. III). Tepidus ex calido solet fieri et frigido, quia et alius ex frigore infidelitatis conversus ad perfectum justitiae fervorem non transit, et [Col. 0997D] alius ab ipso justitiae calore, quod prius fervebat, animum actusque deflectit. Omnes enim, ut dictum est cognoscimus quia frigidum vel calidum facile in corpus trajicitur, tepidum autem cum magna nausea et vomitu ab ipso etiam ore projicitur Os Dei sunt praedicatores sancti, unde saepe prophetae dicebant: Os enim Domini locutum est hoc, quia sanctitas tanta erat in illis, ut in eorum cordibus Deus habitaret, et per eos loqueretur. Ora ergo Dei sunt evangelistae, et caeteri doctores, per quorum ministerium quotidie Deus in corpus suum, quod est Ecclesia, trajicit, et calidos, id est ferventes dum meliores adhuc efficiuntur per divinam praedicationem, et frigidos, id est infideles, quando quilibet vel Judaei vel pagani ad ejus fidem convertuntur, et numero [Col. 0998A] sanctorum sociantur. De hoc esu et Petro dicitur: Occide et manduca (Act. X, XI). Tepidos autem non convertunt, quia eorum verba despiciunt, dum in sua securitate torpescunt Quos et exhortari, desistunt, et veluti infructuosam terram deserunt, quia ad meliorem vitam nequaquam posse reformari conspiciunt: facilius est enim quemlibet paganum ad fidem Christi adducere, quam talium quemlibet a suo torpore ad fervorem spiritus revocare.

Quia dicis quod dives sum. Multi sunt qui hoc dicunt, dives sum in fide, quia Dominus dicit: Qui crediderit et baptizatus fuerit salvus erit (Marc. XVI). Et locuplelatus sum. Quia et recte doceo, et malis operibus non servio. Alius dicit: Nullius egeo, quia recte credens non solum mala non perpetrat, sed [Col. 0998B] etiam bona quaelibet, licet non propter Deum, facit; unde et adhuc subditur: nescis quia tu es miser, dum temetipsum decipis, quia putas te salvari per fidem solummodo cum scriptum sit: Fides si non habeat opera, mortua est in semetipsa (Jacob. II). Et miserabilis. Quia nec illud intelligis quod semetipsum deludis; Pauper quia non habes opera quibus diteris in coelo, neque etiam rectam scientiam; Nudus, quia spoliatus es virtutibus; Caecus, quia non habes lumen scientiae. Verum quia Dominus misericors est, etiam tales ut ad fervorem redeant hortatur, cum subjungit:

Suadeo tibi emere a me aurum ignitum probatumque. Per aurum ignitum, id est igne probatum, debemus intelligere Dominum Jesum Christum, qui [Col. 0998C] probatus est igne passionis, sputus, flagellatus, derisus, ad ultimum crucifixus et mortuus, tamen haec omnia patienter ferens orabat pro persecutoribus suis dicens: Pater, ne statuas illis hoc peccatum (Act. VII). Dicitur ergo cuilibet: Suadeo tibi emere. Eme aurum, id est, si vis virtutibus abundare, studeto imitari Christum, sive cum a Deo flagellaris, sive cum a proximis illata mala sustines, ut et ipse fias aurum incendio tribulationis decoctum, juxta illud Psalmistae (Psal. LXV): Probasti nos, inquit, Deus, igne nos examinasti sicut examinatur argentum. Et iterum: Transivimus per ignem et aquam. Ut locuples fias, id est, ut multis virtutibus abundes. Et vestimentis albis induaris, et non appareat confusio nuditatis [Col. 0998D] tuae. Vestimenta in hoc loco intelliguntur innocentia baptismatis et ornamenta virtutum, fidei scilicet et charitatis, caeterorumque bonorum operum, quibus operitur confusio nuditatis, id est tepor pristinae conversationis. Possumus quoque per aurum igne probatum intelligere charitatem, quam qui habuerit, locupletabitur, quia omnibus virtutibus abundabit. Ipsa est enim radix omnium bonorum quae igne probatur, quia per amorem spiritus veraciter accenditur, quam qui habuerit, vestimentis albis induetur, quia peccatorum nigredine purgatus, per eamdem charitatem quae operit multitudinem peccatorum, multis virtutibus decorabitur. Alba dicitur charitas, quia peccatorum maculam aut aliquam duplicitatem habere non novit. Et collyrio inunge [Col. 0999A] oculos tuos, ut videas. Per collyrium, quod ex terra nascitur et pulverem terrae ab oculis aufert, debemus intelligere Dominum Jesum Christum, qui natus est de terra, hoc est de Maria virgine, juxta illud: Deus noster operatus est salutem in medio terrae (Psal. LXVII). Collyrio inunge oculos tuos, id est imitare paupertatem Filii Dei, qui, cum dives esset, pauper pro nobis factus est, in tantum ut non haberet sicut vulpes ubi caput reclinaret. Unde in hospitio natus est, vilissimis pannis obvolutus et in praesepio positus, quia non erat ei locus in diversorio. Collyrio unge oculos tuos ut videas, id est quia oculos tuae mentis terrenae clauserant, et excaecaverant delectationes, Redemptoris tui egestatem considera, et sic evigila ad sanctorum futura praemia. Hinc ipse in Evangelio dicit: Qui sequitur me, non ambulat in tenebris, [Col. 0999B] sed habebit lumen vitae (Joan. VIII). Vel certe per collyrium quo illuminantur oculi, possumus intelligere divina eloquia, quibus mentis oculi illuminantur, juxta illud: Praeceptum Domini lucidum illuminans oculos (Psal. XVIII). Collyrio unge oculos tuos, id est adhibe praecepta divina mentis oculis, ut virtutum lucem, quarum pateris nuditatem videas, et videns per bona opera operire festines, ut postmodum Deum videas. Beati enim mundo corde, quoniam ipsi Deum videbunt (Matth. V). Cum enim quilibet superna aspiratione per singulas Scripturarum paginas, quod Dominus jusserit legendo, audiendo, ad mentem revocat, videt nimirum quantum ex virtutibus minus habet, vel certe si ex toto nihil habet: sicque quasi ex unctione collyrii reparatur ad videndum clarius, [Col. 0999C] dum per Dei verbum illuminatur intrinsecus. Qui vero ad usus necessarios reservatur, jugo et loris domatur, stimulis pungitur, verberibus caeditur, et aegro cujus vita desperatur, quidquid animo concupierit, etiam saluti ejus contrarium a medico non negatur, imo conceditur. Cujus vero recuperanda salus aestimatur, quaeque sunt animo ejus desiderabilia salutique contraria omnino negantur.

Ego quos amo arguo et castigo. Multis modis Deus omnipotens, misericors et miserator arguit et castigat quos amat, ideoque libenter ejus toleranda sunt verba et verbera. Aliquando hoc agit per flagella, aliquando per occultam et divinam inspirationem, seu quibuscunque et variis tribulationum et angustiarum [Col. 0999D] effectibus, hinc per Salomonem dicitur: Quem enim diligit Dominus corripit (Prov. III), flagellat autem omnem filium quem recipit, facitque Dominus hoc, si humana comparanda sunt divinis, more piissimi patris duos filios habentis, quorum unum quem vult sibi substituere haeredem, diversis modis flagellat, aut cibo aut potu excommunicat, aliquando eiam vinctis pedibus tota nocte immobilem stare facit, incessantibus contumeliis afficit, et aliquando veluti extraneum alieno obsequio subdit. Alterum vero quem sibi haeredem non destinat futurum, suae voluntatis esse permittit, comedendi et bibendi licentiam tribuit, ad ambulandum quocunque voluerit liberos gressus concedit. Ita et omnipotens Deus [Col. 1000A] facit, justos per innumera tormenta et varias tribulationes affligit, ut postmodum in coelo requiescant, et haereditatem aeternae beatitudinis consequantur. Econtra, reprobos in suis voluptatibus remanere permittit, juxta illud: Dimisit eos secundum desideria cordis eorum (Rom. I). Reprobos itaque qui nunc mundi desideriis et voluptatibus dediti sunt, aeterna exspectant supplicia: justi vero qui nunc flagellis temporalibus atteruntur, ab aeterno sunt verbere liberandi, quia et vitulus qui occisioni praeparatur, liberius pascuis saginari permittitur: licet autem hoc Dominus multis modis agat, cum quinque sunt modi specialiter, quibus a Domino flagellantur homines. Aliquando ad augmentanda merita, sicut Job et Tobias; aliquando ad custodiam virtutum, ut Paulus; aliquando [Col. 1000B] ut peccata praeterita corrigantur, sicut paralyticus, cui dictum est: Ecce sanus factus es, vide ne pecces, ne deterius tibi aliquid contingat (Joan. V); aliquando non ut emendentur, sed ut duplici pereant perditione, ut Antiochus et Herodes, de quibus dicitur: Duplici contritione contere eos, Domine (Jer. XVII); aliquando ut Dei gloria per hoc ostendatur manifesta, sicut Lazarus et caecus natus. Sed electi quocunque modo flagellantur, meliores efficiuntur ex flagello, unde et exhortatio subinfertur, cum dicitur: Aemulare ergo et poenitentiam age. Aemulus studiosus, et aemulus invidus, et aemulus imitator dicitur, hic autem pro imitatione ponitur. Erant enim in eadem Laodicensium Ecclesia quos Christus flagellaverat: ideoque ut eos caeteri imitarentur hortatur, acsi eis [Col. 1000C] diceretur: Dum quoslibet ex vobis flagellari conspicitis, eorum imitamini patientiam, sustinentes patienter flagella in praesenti, ut postea consortium mereamini. Et age poenitentiam propter hoc quod dixisti: dives sum et nullius egeo, etc.

Ecce sto ad ostium et pulso. Cum Deus omnipotens ubique per praesentiam suae divinitatis et coelum et terram impleat, quid hoc loco per ostium intelligere debemus, nisi intelligentiam cordis? Stat ergo Dominus ad ostium et pulsat, quando cor hominis, sive per internam inspirationem, sive per praedicatorum doctrinam illuminat. Pulsantem autem illum audit, quisquis illius monita opere custodit. Si quis ergo, inquit, audierit vocem meam, vel ipse divina eloquia legendo, vel ab aliis exponendo, et aperuerit mihi [Col. 1000D] januam cordis sui, ut ea quae intelligit opere perficiat, intrabo ad illum, id est illuminabo secreta illius, et coenabo cum illo, et ipse mecum. De hoc in Evangelio loquitur, dicens: Si quis diligit me, sermonem meum servabit, et Pater meus diliget eum, et ad eum veniemus, et mansionem apud eum faciemus (Joan. XIV). Si autem quaerimus quid sit cibus Christi, quo eum reficimus, ipse utique manifestat qui dicit: Cibus meus est, ut faciam voluntatem Patris mei (Joan. IV). Unde legimus in Evangelio: quia appropinquans passioni, dixit discipulis suis: Venit enim princeps mundi hujus, et in me non habet quidquam (Joan. XIV), et quasi diceret aliquis: Cur ergo morieris, statim subjungit: Sed ut cognoscat mundus quia diligo Patrem, [Col. 1001A] et sicut mandatum dedit mihi Pater, sic faciam, surgite, eamus (Joan. XIV). Voluntatem itaque Patris implevit, quando pro nobis ad mortis passionem pervenit. Coena dicitur communis refectio, quia Graece dicitur commune. Item coenat itaque cum membris caput, et membra cum capite, quia et Christus mortuus est pro electis, et electi moriuntur cum illo, ut et ipsi perficiant voluntatem Patris. Pascit nos Christus, quia illuminat nos fide sua. Pascimus et nos vicissim Christum, quia laetificamus eum nos fide nostra et opere. Dicatur itaque: Si quis audierit vocem meam, et aperuerit mihi januam, intrabo ad illum, et coenabo cum ipso, et ipse mecum, ac si diceretur: Qui operando et amando sermones meos fuerit exsecutus, et ad percipiendam meae divinitatis dulcedinem [Col. 1001B] dilatatus, hunc per internam gratiam tangens, irradiabo et coenabo cum illo, et ille mecum, quia in faciendo voluntatem Patris, et ego illius, et ipse meis compassionibus concorporatus uterque delectabitur.

Qui vicerit, faciam illum sedere mecum in throno meo. Quia thronus est sedes judicis. Per thronum judiciaria designatur potestas, in qua venturi sunt sancti ad judicium cum capite suo; dicatur ergo: Qui vicerit tentamenta diabolica et desideria carnis suae, faciam illum sedere in throno meo, id est, faciam illum regnare et in judicio judicare. Sicut et ego vici diabolum, et sedi cum Patre meo in throno ejus. Vicit ipse diabolum, quia sicut legimus in Evangelio, tentavit eum tribus modis, sed superatus [Col. 1001C] est ab illo. Unde et angeli accedentes ministrabant ei (Matth. IV). Vicit Judaeos, qui eum morti tradiderunt, quando post tres dies devicta morte resurrexit in aeternum victurus. Sedet et in throno Patris, id est, coaequalis illi et coaeternus manet in eadem potentia. Nec moveat quemque quod unus thronus judiciaria potestas intelligitur, cum in Evangelio legimus Domino dicente discipulis: Vos qui secuti estis me (Matth. XIX), etc. In sequentibus quoque libri hujus legimus viginti quatuor thronos, duodenarius enim bis ductus XXIV reddit. In quo numero comprehenduntur omnes patriarchae, et apostoli, omnesque perfecti, qui cum Domino venturi sunt ad judicium. Nam in duodecim patriarchis omnes Patres perfecti in Veteri Testamento comprehenduntur: per duodecim apostolos [Col. 1001D] omnes in Novo, sicut per duodecim tribus Israel omnes gentes. Dicitur itaque unus thronus singulariter, propter unam potestatem judiciariam. Dicuntur duodecim propter perfectionem electorum qui judicaturi sunt. Dicuntur viginti quatuor, propter eos qui in utroque Testamento perfecti cum Domino ad judicium sunt venturi. Sed cum constet quia non omnes qui vincunt, in judicio cum Domino sessuri sunt, sed tantum perfectiores, merito quaeritur quare hic Dominus promittat, qui vicerit, faciam illum sedere in throno meo: et ut apertius hoc fiat, ponamus duos homines sub exemplo, quorum unus passus est pro Christo, alter autem tantum diabolum et incentiva carnis, mundanamque vicit conversationem, [Col. 1002A] et sic ad aeternam pervenit beatitudinem, nunquid ergo aequales erunt in futuro, qui non aequaliter vicerunt in praesenti? Non utique quia stella a stella differt in claritate, sic et resurrectio mortuorum (I Cor. XV). Verumtamen sciendum est, quia quod illi tales et caeteri non habebunt in se, habebunt in praelatis suis. Qui ergo per se non judicabunt, judicabunt utique per suos praepositos. Tanta enim erit in illis charitas, ut quod quisque viderit in altero, suum deputet. Ideoque quod non habebit in se, habebit in altero, sicque omnes electi potestatem habebunt in praelatis, sicut etiam habet potestatem totum corpus hominis loqui per os, videre per oculos, audire per aures, odorari per nares, operari per manus, cum singula membra habeant officia [Col. 1002B] sua, quia quod unumquodque membrum non habet in se, habet in altero. Sed ut ad hanc dignitatem perveniat Ecclesia, in hac interim peregrinatione humiliata gemit, nec quaerit celsitudinis culmen, ubi tota vita sanctorum humiliationis obtinet nomen.

Qui habet aurem, id est intelligentiam cordis, audiat, id est intelligat quid Spiritus dicat Ecclesiis. Hic aperte monstratur, quia quod unicuique Ecclesiae dictum est, omnibus Ecclesiis generaliter convenit. Notandum autem quod non dicit angelus, audiat quid Filius dicat ecclesiis, cum specialiter in persona illius apparuit, sed quid spiritus dicat. In quo nomine trinitas tota intelligitur, quia quorum una est substantia, una operatio, una et locutio est. Quod [Col. 1002C] enim nomine spiritus tota significetur trinitas, Dominus in Evangelio manifestat, dicens: Spiritus est Deus, et eos qui adorant eum, in spiritu et veritate oportet adorare (Joan. IV). Aliquando autem Filius Dei loquitur de sua divinitate specialiter. Unde est: Oportet Filium hominis pati, crucifigi, mori et sepelir (Matth. XXVI), quod solummodo ad eum pertinet, quamvis et haec sine Spiritu dici non possint. Hic autem ex persona deitatis loquitur. Ideoque verba Filii verba sunt Patris et Spiritus sancti.



CAPUT IV.

Post haec vidi. Mos est prophetarum antiquorum visionis suae tempora describere per reges, et numerum annorum, et mensium, et etiam dierum. [Col. 1002D] Unde Ezechiel dicit: In anno quinto, transmigrationis Joachim, in mense quinto decima die mensis factum ad se verbum Domini. Similiter Daniel, anno tertio regni Nabuchodonosor, etc. Iste autem novus propheta tempus suae prophetiae nequaquam describit per tempora, id est per annos aut menses, sed tantum mentionem facit unius diei, cum dicit: Fui in spiritu in die Dominica, unde datur intelligi, quia omnem hanc prophetiam una die vidit. Ideoque quod dicitur, post haec vidi, non ad vicissitudinem temporum referendum est, sed ad ordinem visionum. Postea scilicet quam superius viderat, vidit et ista quae sequuntur. Vidit autem hoc non corporeo intuitu, sed mente, sicut post videbimus. Et ecce [Col. 1003A] ostium apertum in coelo. Coelum in hoc loco Ecclesiam significat. Dicit enim Dominus per prophetam: Coelum mihi sedes est (Isa. I). Salomon quoque dicit: Anima justi sedes est sapientiae (Sap. VII). Si ergo anima justi sedes est sapientiae, quae Christus est, juxta quod Paulus dicit (I Cor. I), Christum Dei virtutem et Dei sapientiam, et coelum sedes est Dei, utique Ecclesia est coelum in quo ipse sedet. In hoc coelo, id est in Ecclesia est ostium hoc apertum, id est Christus, qui dicit: Ego sum ostium: per me si quis introierit, salvabitur, etc., usque pascua inveniet (Joan. X). Nemo enim venit ad Patrem, nisi per ipsum, per quem ingreditur ad fidem: Egreditur a fide ad speciem, et inveniuntur pascua aeternae refectionis. Hoc ostium prius erat clausum, quia ante adventum [Col. 1003B] ipsius, ejus mysteria latebant omnibus, nisi tantummodo prophetis, qui per Spiritum sanctum illuminati, videbant ejus incarnationem, passionem, mortem et resurrectionem, quia eadem mysteria jam erant revelata per totum orbem, per praedicationem caeterorum apostolorum. Vidit autem Joannes hoc ostium dupliciter, vel oculis scilicet corporeis vidit haec omnia, utpote qui illi adhaerens, miracula illius vidit quando mortuos suscitavit, illuminavit caecos, et his similia praesente illo complevit. Ad novissimum quando mortuus est, et matrem ejus virginem in suam curam suscepit, vel oculis mentis, sicut in hac prophetia aperte ostenditur. Et vox prima quam audivi tanquam tubae loquentis mecum dicens: Vox prima quam audivit Joannes, Vetus Testamentum [Col. 1003C] intelligitur, ubi mysteria Christi Ecclesiaeque sunt praedicta. Omnia enim quae in hac prophetia vel jam impleta, vel in proximo complenda cognovit, ante in lege et prophetis caeterisque Scripturis Veteris Testamenti sunt praenuntiata. Quae vox bene tanquam vox tubae fuisse dicitur, quia per ora praedicatorum sonuit, quibus dicitur: Clama, ne cesses, quasi tuba exalta vocem tuam (Isa. LVIII). Tubis quoque Judaei utebantur in praelio, et nos sacra Scriptura admonet in bello, dum pugnamus contra diaboli tentamenta et contra incentiva carnis nostrae. Sed videamus quid ipsa vox dixerit. Ascende huc, id est, ad ostium. Omnis enim Scriptura Veteris Testamenti ad mysteria Christi contuenda nos invitat. Unde est illud Micheae: In novissimis diebus erit mons domus Domini [Col. 1003D] praeparatus in vertice montium, et fluent ad eum omnes gentes (Mich. IV). Mons iste Christus est, quem vidit Daniel praecisum sine manibus, qui crevit et implevit universam terram (Dan. II). Domus autem Jacob Ecclesia est fidelium. Hoc est itaque Joannem ad ostium apertum ascendere, quod Ecclesia ad montem, id est, ad Christum confluere. Dicatur itaque Joanni, et in illo omnium choro doctorum: Ascende huc, non gressibus corporis, sed gressibus mentis et fidei, et vide in Christo jam omnia completa, quae prius sunt per prophetas praenuntiata. Et ostendam tibi quae oportet fieri cito. Id est, in praesenti tempore, quod aeternitati comparatum, brevissimum horae momentum est. Sciendum vero, quia in eo [Col. 1004A] quod dicitur: Ostendam tibi quae oportet fieri cito, non quod jam non essent denegatur, sed quoniam deinceps mansura essent declaratur. Dignitas enim Ecclesiae jam exaltata erat, quando Joannes ista cernebat, quae usque in finem saeculi, quo cum Domino ad judicandum ventura est, hac sententia perduranda monstratur.

Post haec statim fui in spiritu. Non est ita intelligendum, quod spiritus ejus a corpore fuerit ablatus, et sic viderit istam visionem, sed sicut jam superius dictum est, mente totum hoc vidit. Vis enim Spiritus sancti sublevavit mentem illius, ad contemplanda mysteria coelestia, nihilque per corpus vel vidit vel audivit, sed a Spiritu sancto in extasi raptus, id est ductus est ut ea videret et audiret, [Col. 1004B] spiritualiter audiens retineret, possetque ea scribere et ad posteros mittere. Si vero ad electos referre volumus, spiritualis in hoc eorum conversatio declaratur, quibus per Paulum dicitur: Non estis in carne, sed in spiritu. Et alibi: Spiritu ambulate, et desideria carnis non perficietis (Galat. V). Et ecce sedes posita erat in coelo. Si sedes est Ecclesia, sicut supra dictum est, anima justi sedes sapientiae, et coelum etiam ipsa Ecclesia, videndum est quemadmodum sedes sit in coelo, quod ita simpliciter dicere possumus, quia Ecclesia quae est sedes Dei, licet in hac adhuc carne versetur, tamen jam mente coelum inhabitat. Juxta illud Apostoli: Nostra conversatio in coelis est (Philip. III). Et aliter praesens Ecclesia quae adhuc corpore peregrinatur a Christo, [Col. 1004C] in coelo est mente, quae jam regnat cum illo. Sed melius est ut subtilius haec verba perscrutemur, quod exemplo Veteris Testamenti melius videbimus, in quo legimus octo animas in arca diluvii tempore salvatas. Quo in loco octo animae multitudinem significant fidelium, arca quoque universalem Ecclesiam. Sicut itaque ibi, quod est arca, hoc sunt octo animae, et quod octo animae, hoc est arca, id est, generalis Ecclesia, ita et hic, quod est sedes, hoc est coelum, et quod coelum, hoc est sedes. Sic itaque dicitur, sedes posita erat in coelo, quasi dicatur Ecclesia in Ecclesia. Et supra sedem sedens. Consuetudo est istius prophetiae, ut aliquando per sedentem Deum Patrem intelligat, aliquando Deum Filium, Patrem quippe ibi sessorem intelligi vult, [Col. 1004D] ubi dicit: vidi in dextera sedentis librum apertum, dexteram scilicet sedentis in throno Filium appellans, per quem facta sunt omnia, ipsum vero sedentem Deum Patrem intelligens. Hic autem per sedentem debemus intelligere Dominum Jesum Christum, sicut sequentia verba aperte docebunt. Superius legimus quod viderit ambulantem similem Filio hominis in medio septem candelabrorum aureorum, hic autem dicitur quod viderit eum sedentem. Ambulat itaque Dominus in medio electorum suorum, quando dona gratiae suae illis diffundit, sedet vero quando singulorum merita dijudicat. De quo subditur:

Et qui sedebat similis erat aspectui lapidis jaspidis et sardinis. Id est, vultus et facies ejus similis erat [Col. 1005A] aspectui lapidis jaspidis et sardinis. Per lapidem jaspidem, qui utique viridem colorem habet, debemus intelligere claritatem divinitatis Dei Filii, in cujus contemplatione constat satietas et summa refectio omnium sanctorum. Unde est illud: Per me si quis introierit, salvabitur, et pascua inveniet (Joan. X). Haec enim erit remuneratio electorum, scilicet Dei vultus, in cujus visione satiabuntur omnibus modis. Unde est: Oves meae vocem meam audient, et ego vitam aeternam do eis (Ibid.). Sardinis autem lapis terrae rubrae similitudinem habet, et idcirco per eum humanitas Filii Dei signatur, quae rubore sanguinis perfusa est tempore passionis, unde et angeli interrogantes aiunt: Quare rubrum est indumentum tuum, et vestimenta tua sicut calcantium in torculari? (Isa. [Col. 1005B] LXIII.) Qui itaque habet virorem in divinitatis claritate, habet etiam ruborem in humanitate, per quam et Adam, qui rubra testa interpretatur, ad coelestia revocavit. Aliud est enim quod viret, et aliud quod rubet. Sed hoc tantum non duo, sed unus, quia unus homo et Deus ex duabus constat naturis. Perfectus enim Deus, perfectus est et homo, et ideo quod in eo viret, potentiae est, quod rubet misericordiae. Et qui ex eo quod viret, nos creavit: ex eo quod rubet, nos redemit. Possumus et per hos lapides Ecclesiam intelligere, quae virorem jaspidis habet in contemplatione Dei manens, atque ideo jam hujus mundi prospera pro nihilo deputat, dum pascuis aeternae viriditatis inhaeret. Cui in Canticis canticorum dicitur: Quae habitas in hortis, amici auscultant te, fac [Col. 1005C] me audire vocem tuam (Cant. VIII). Habet quoque et sardium, qui lapis, ut diximus, rubrum habet colorem, quoniam electi ne divina extollantur visione, fragilitate humanitatis monentur. Unde et Danieli vel Ezechieli divina mysteria contuentibus angelus dicit, Filii hominis, ac si eis diceret: Et claritatem supernae gratiae aspicitis, tamen memores estote quia homines estis, et de propagine hominis peccatoris descendistis, ideoque ex humana infirmitate rubra terra estis. Et iris erat in circuitu sedis similis visioni smaragdinae. Graece, Latine dicitur arcus. Arcus autem in die pluviae paret, et est signum propitiationis, dicente Domino tempore diluvii ad Noe: Ponam arcum meum in nubibus, et recordabor foederis mei (Gen. IX). Quid itaque per arcum debemus [Col. 1005D] intelligere, nisi Dominum Jesum Christum? Quod certe si solerter inspicitur, effectus ipsius iris indicare videtur. Nam ingreditur radius solis in nubem imbriferam, et sic formatus est arcus, quod utique valde Christo congruit. Ipse est enim sol per divinitatem, de quo scriptum est: Vobis timentibus nomen meum orietur sol justitiae. Radius istius solis, id est claritas lucis aeternae ingressa est nubem, quando in utero virginis accepit carnem. De hac quippe nube per prophetam dicitur: Ecce Dominus ascendit super nubem levem et ingredietur Aegyptum (Isa. XIX). Quae nubes, id est, caro Domini, recte imbrifera dicitur, propter multitudinem scilicet doctrinarum. Est autem arcus signum propitiationis, [Col. 1006A] quia videlicet in Christo omnis nostra salus et propitiatio consistit. Unde angeli in ejus nativitate pacem annuntiaverunt, dicentes: Gloria in excelsis Deo, et in terra pax hominibus bonae voluntatis (Luc. II). Et ipse ascendens ad Patrem, dicit discipulis suis: Pacem meam do vobis, pacem meam relinquo vobis (Joan. XIV). Unde irin si additur una littera in Graeco, id est, i, ut irini dicatur, hoc ipsum sonat, quia pax dicitur. Iris itaque erat in circuitu sedis, quia ipse est corona et protectio sanctorum suorum. Nam et in arcu duo sunt principales colores, viridis scilicet, id est aquosus, et rubeus. In quibus nimirum designatur aperte aqua baptismatis et sanguis redemptionis, vel gratia Spiritus sancti. Per haec enim duo ab omnibus emundamur peccatis. [Col. 1006B] De quibus duobus mysteriis tota Ecclesia cingitur, et per haec in novitatem gratiae Dei renovatur. Vel per hos duos colores possumus intelligere duo judicia: unum quod factum est per aquam: atque aliud quod faciendum est per ignem. Sive per nubem imbriferam possumus intelligere sanctos, qui pluunt verbis, coruscant miraculis, et claritate superni luminis irradiati et illustrati piissimis supplicationibus pro nobis justitiam conditoris ad pietatem inflectunt, sicut Moyses, qui intercedens pro populo Israel, dicebat: Aut dimitte eis hoc peccatum, aut dele me de libro tuo (Exod. XXXII). Quod autem sequitur: Similis visioni smaragdinae, quia smaragdus lapis est viridis coloris, per hunc lapidem sicut et supra per jaspidem divinitas Filii [Col. 1006C] Dei exprimitur, per quem tota Ecclesia mundatur et gubernatur.

Et in circuitu sedis sedilia viginti quatuor, et super thronos viginti quatuor seniores sedentes. Dominus in Evangelio duodecim tantum thronos, super quos duodecim testatur sessuros in judicio apostolos dicens: Sedebitis super sedes duodecim, judicantes duodecim tribus Israel (Matth. XIX), quare ergo Joannes viginti quatuor commemorat? Nimirum propter geminum Testamentum, Vetus scilicet et Novum. Dicuntur itaque duodecim propter dignitatem apostolicam. Dicuntur et viginti quatuor propter Patres utriusque Testamenti, qui cum Domino venturi sunt ad judicium. Nam et in duodecim tribubus Israel omnes gentes intelliguntur. In duodecim apostolis [Col. 1006D] omnes perfecti, qui exemplum apostolorum in praesenti vita sunt secuti, sicut in Petro caeteri apostoli et praedicatores acceperunt claves regni coelorum. Est quoque unus thronus, sicut supra legimus, id est una judiciaria potestas: sunt et viginti quatuor, propter numerum prophetarum, et apostolorum caeterorumque fidelium. Ipsi quippe erunt sedes in quorum cordibus Deus sedebit, ipsi et sedebunt, quia et alios judicabunt. Unde et Psalmista: Illic sederunt sedes in judicio (Psal. CXXI). De quibus adhuc subditur: Circumamicti vestimentis albis. Hoc enim non solum ad apostolos pertinet, sed et generaliter ad omnes qui vestimenta baptismatis inviolata a capitalibus criminibus custodiunt. Baptizati enim Christum sunt [Col. 1007A] induti, juxta illud Apostoli: Quotquot baptizati estis, Christum induistis (Galat. III). Ipsique habent vestimenta alba, si inviolata servant baptismatis sacramenta. Et in capitibus eorum coronae aureae. Vidi subaudis. Quia victores accipiunt coronam quando triumphant de hostibus, non immerito per coronas sanctorum regnum et remuneratio intelligitur eorum, qui de mortis auctore triumphant. Sed sicut in illo sedentes judicant, ita per illum victoriam possident, qui dicit: Confidite, ego vici mundum (Joan. XVI). Potest et sub alio intellectu eadem Ecclesia figurari in viginti quatuor senioribus. Constat enim hic numerus ex senario et quaternario, quia quater seni viginti quatuor sunt. Senarius refertur ad operationem, quia sex diebus Deus omnipotens omnia [Col. 1007B] opera sua perfecit, et sexto die atque sexta hora hominem redemit. Quaternarius vero ad quatuor libros sancti Evangelii pertinet. Quia ergo sancta Ecclesia sive in Veteri Testamento sive in Novo, Dei operationem recolit, et veneratur, et libros sancti Evangelii custodit, et recte in viginti quatuor senioribus comprehenditur, vel certe propter viginti quatuor libros Veteris Testamenti, quibus utitur secundum canonicam auctoritatem, in quibus Novum Testamentum, et ea quae in eo completa sunt praenuntiata cognoscit. Unde et Evangelista dicit (Marc. XV) de duobus latronibus qui cum Domino sunt crucifixi: ideo hoc factum, ut impleretur Scriptura, quae dicit: Et cum iniquis deputatus est (Isa. LIII).

Et de throno procedunt fulgura, et voces, et tonitrua. [Col. 1007C] Thronus Dei ipsa est electorum Ecclesia, de qua procedunt fulgura, id est signa miraculorum, de quibus dicitur: Illuxerunt fulgura tua orbi terrae (Psal. LXXVI). Quae bene fulgoribus comparantur, quia terrent et illuminant. Fulgura etiam ex nubibus descendunt, et sancti ipsi sunt nubes, qui pluunt verbis et coruscant miraculis. Emittunt quoque voces et tonitrua, id est verba praedicationis et comminationis dicentes: Omnis arbor quae non facit fructum bonum excidetur et in ignem mittetur (Matth. XIX). Unde est: Vox tonitrui tui in rota (Psal. LXXVI). Et quia de sede dicit: Procedunt fulgura et voces et tonitrua, cum haec non sedi, sed nubibus conveniant, ipsam sedem nubem vult intelligi de qua imbres, fulgura et tonitrua procedunt. Et septem lampades ardentes ante [Col. 1007D] thronum, quae sunt septem spiritus Dei. Septem autem spiritus dicuntur cum unus sit, propter septiformem gratiam, quae super Dominum requievisse narratur, dicente propheta: Requiescet super eum spiritus Domini, spiritus consilii et fortitudinis, spiritus scientiae et pietatis, et replebit eum spiritus timoris Domini (Isa. XI). Bene autem lampadibus comparatur Spiritus sanctus, quia ad Dei amorem sanctos accendit, et lumine fidei illuminat, ne foveam erroris incurrant. Lampas quippe Graece, flamma dicitur Latine, neque alibi nisi ante thronum lucet, quia videlicet Spiritum sanctum habere non possunt, quicunque extra Ecclesiam sunt, sicut haeretici. Unde et in canonibus dicitur, ut si tales iterum Ecclesiae conjungi per rectam fidem [Col. 1008A] voluerint, accipiant manus episcoporum impositionem, quatenus sic possint recipere Spiritum sanctum quem perdiderunt.

Et in conspectu sedis tanquam mare vitreum simile crystallo. Mare appellat luterem, legimus enim quod Salomon fecerit mare, id est luterem. Per mare autem debemus intelligere baptismum, testante Apostolo, qui dicit: Quoniam patres nostri omnes sub nube fuerunt, et omnes baptizati sunt in nube et in mari (I Cor. X). Vitro autem comparatur quod perspicuum est metallum, propter puritatem fidei, quae in baptismo demonstratur, cum baptizandi credere se in Deum Patrem et Filium et Spiritum sanctum fateantur. Mare vitreum intus et foris splendet, quia corde creditur ad justitiam, ore autem confessio fit [Col. 1008B] ad salutem. Notandum autem quod idem mare simile crystallo dicitur. Crystallum enim ex aqua nascitur, et multo frigore durescit ad lapidem; ita et sancti per tribulationem praesentis vitae ad firmitatem perducuntur. Ante thronum igitur sunt septem spiritus Dei, et mare vitreum simile crystallo, quia in Ecclesia tantummodo ardet Spiritus sanctus, et Trinitatis baptisma tribuitur. Ideoque fides electorum manifestatur, vitaque illorum conflatur, et a sordibus vitiorum purgatur. Et in medio sedis, et in circuitu sedis quatuor animalia, ante et retro plena oculis. Nulli dubium, quin haec animalia Dominum Jesum Christum significent, et omnes sanctos, praecipue quatuor Evangelistas, qui in medio sedis et in circuitu esse dicuntur, quia incipientes ab Jerusalem [Col. 1008C] praedicando pervenerunt usque ad fines terrae. Jerusalem quippe in medio est orbis terrae, sicut per prophetam testatur Dominus: In medio gentium posui eam, et in circuitu ejus terras (Ezech. V). Per oculos autem animalium, divinarum Scripturarum sacramenta significantur. Plena ergo sunt oculis animalia, quia quot sunt scripturarum eloquia, quasi tot sunt sanctorum lumina, quibus illi corda suorum illuminant auditorum. Ante et retro oculos habent, quia tam de his quae facta sunt, quam de iis quae facienda sunt, loquuntur. Haec enim orationis particula aliquando pro praeterito ponitur, ut est illud: Antequam Abraham fieret, ego sum (Joan. VIII). Aliquando vero pro futuro, ut est illud Apostoli: Unum quod retro est obliviscens, in ante me extendo (Philip. III). Ante [Col. 1008D] itaque et retro animalia plena sunt oculis, quia perfecte Veteris ac Novi Testamenti universa continent sacramenta, quae scilicet principaliter trium temporum causas enarrant, id est praeteriti, praesentis et futuri. Et alia quidem praedicta, alia autem jam impleta, alia vero adhuc implenda pronuntiant: praedicta scilicet mysteria Dominicae incarnationis, impletam jam ejusdem Redemptoris nostri dispositionem, implendam vero justorum atque impiorum separationem. Concordant autem sibi isti oculi, quia quod lucet in Veteri Testamento, hoc fulget in Novo. Vel certe animalia ante et retro oculos habent, quia omnes electi redemptorem suum et judicatum in primo humilitatis suae adventu, et judicaturum in [Col. 1009A] secundo celsitudinis suae semper attendunt. Cum etiam quilibet electi verbis Evangelistarum edocti, praeterita peccata recolentes deflent, et quae subsequi possunt, sollicite praecavent, ante et retro animalia oculos habent. Multa hinc dici possunt, quae brevitati studentes omittimus.

Et animal primum simile leoni, et secundum animal simile vitulo, et tertium animal habens faciem quasi hominis, et quartum animal simile aquilae volanti. Mirum valde est quare Joannes alio ordine haec animalia ordinat quam Ezechiel, primum ponens leonem, cum ille primum faciem hominis posuerit. Ad quod dicendum est, quia prophetia non servat ordinem historiae: quod si faceret, jam non prophetia, sed historia esset. Quod ex libris prophetarum [Col. 1009B] facillime cognoscitur, e quibus ut unum ponamus pro omnibus, perspiciendum est quod idem propheta Ezechiel, cum superius dixerit ad se factum verbum Domini anno vigesimo sexto, deinceps loquens contra Pharaonem regem Aegypti undecimo anno eamdem prophetiam ad se factam dicit. Spiritus enim sanctus locutus est prophetis sicut voluit, et quando voluit, ideoque non est ibi requirendus sermonis ordo, sicut in libro Genesis, vel Regum, et in caeteris historiis. Primum ergo Ezechiel faciem hominis, id est Matthaei ponit, servans ordinem historiae. Qui idcirco per hominem intelligitur, quia humanitatem Filii Dei describit in tempore, dicens: Liber generationis Jesu Christi. Deinde Marcus per leonem intelligitur, quia a clamore inchoat, veluti [Col. 1009C] leo dicens: Vox clamantis in deserto. Tertium ponit vitulum, id est Lucam, qui a sacerdotio coepit, dicens: Fuit in diebus Herodis regis sacerdos quidam; qui etiam maxime circa templum versatur, a quo et Evangelium suum ita terminat: Quia erant semper in templo laudantes et benedicentes Deum. Quarto loco ponit aquilam, quae utique Joannem significat, qui a divinitate coepit, quoniam Christus prius natus est ut homo, deinde praedicavit, et terribilem vocem emisit ut leo, et sic passus est ut vitulus, ac postmodum ascendit ad coelos ut aquila. Ideoque in hoc ordine ordo servatur historiae. Joannes vero primum ponit leonem, quia Christus jam surrexit a mortuis, quia videlicet non ideo crediderunt in Christum populi, quia natus est ut homo, [Col. 1009D] aut quia passus est ut vitulus, sed quia resurrexit a mortuis ut leo. Hinc Paulus dicit: Et si noveramus Christum secundum carnem, sed jam nunc non novimus, ac si diceret: Non jam in animalibus hominem mortuum, sed leonem attendimus post mortem in aeternum victurum. Unde in sequentibus legimus: Vicit leo de tribu Juda (Apoc. V). Et Jacob in persona illius loquitur Judae: Ad praedam, fili mi, ascendisti, requiescens accubuisti ut leo, et quasi catulus leonis, quis suscitabit eum? (Gen. XLIX.) Nam dicunt qui de natura bestiarum disputant, quod leo non clausis oculis dormit, et Christus mortuus est ex humanitate, tamen vigilavit et impassibilis mansit divinitate. Dormiens quoque leo nascitur, et ad vocem [Col. 1010A] patris excitatur, ita et Christus voce Patris excitatus est juxta illud Psalmi: Exsurge gloria mea (Psal. LVI), etc. Quia ergo inde creditur unde surrexit, bene Joannes primum leonem posuit. Primus itaque est in ordine homo et vitulus, sed primus in virtute leo. Leo quippe rex est bestiarum, atque ideo non immerito per eum Marcus intelligitur. Secundum ponit vitulum qui utique, ut dictum est, Lucam significat, quia vitulus hostia sacerdotum erat, et in templo offerebatur, et ipse in sua narratione maxime circa templum versatur. Tertium hominem, id est Matthaeum, qui temporalem Christi describit nativitatem. Quartum aquilam, id est Joannem, qui in reverberatis oculis transcendens omnem altitudinem coeli, et ipsos etiam choros angelorum, [Col. 1010B] divinitatem Filii Dei intuetur, dicens: In principio erat Verbum (Joan. I). Haec quatuor animalia significabant quatuor flumina paradisi, de uno fonte Christi in Ecclesia manantia. Similiter et quatuor circuli arcae, quibus portatur Ecclesia. Significant quoque haec quatuor animalia ipsum Dominum Jesum Christum, qui natus ut homo, passus est ut vitulus, surrexit ut leo, ascendit super omnes coelos ut aquila. Designantur etiam per haec animalia omnes sancti, nam unusquisque electus in quantum rationabiliter secundum voluntatem Dei vivit, homo est, quia homo est rationale animal, in quantum adversa istius saeculi aequanimiter tolerat leo, unde scriptum est: Justus quasi leo confidens absque terrore erit (Prov. XXVIII). In quantum se mortificat [Col. 1010C] cum vitiis et concupiscentiis vitulus. In quantum per mentis contemplationem coelestia petit aquila.

Et quatuor animalia singula eorum habebant alas senas. Alae animalium significant duo Testamenta, quibus Ecclesia ad coelestia supportatur: sed cum duo sint Testamenta, ejusdem Ecclesiae spirituales alae, propter geminum testamentum, quod in duodecim tribubus Israel, vel in duodecim apostolis invenitur, ipsae alae per binarium duodecies multiplicantur, et viginti quatuor alas reddunt. Bis enim duodeni viginti quatuor sunt. Aliter duodenarius numerus constat ex partibus septenarii, id est ex tribus et quatuor. Sive etiam dicamus, ter quaterni, sive quater terni duodecim fiunt, qui numerus sacratus est numero duodecim apostolorum. In ternario autem fides sanctae Trinitatis [Col. 1010D] intelligitur. In quaternario autem quatuor mundi partes. Ducatur ergo duodenarius per binarium, et efficiuntur viginti et quatuor. Quo numero summa electorum exprimitur, quibus fidem sanctae Trinitatis per quadripartitum orbem praedicantibus, totus mundus ad coelestia sustollitur. Possumus et has alas senas aliter intelligere. Prima ala intelligitur lex naturalis, secunda lex Moysi, tertia prophetae, quarta Evangelium, quinta Epistolae apostolorum, sexta canonica auctoritas, sive doctrina catholicorum virorum, Hieronymi, Augustini, caeterorumque sanctorum Patrum. His alis quotidie sancta Ecclesia sustollitur, et ad coelestia sublevatur. Aliter senarius numerus pertinet ad omnem Christi operationem, quae in sex diebus et [Col. 1011A] sex hujus saeculi aetatibus peracta est, vel peragitur. Quatuor igitur ad nostram naturam pertinent, quae ex quatuor humoribus constant. Quatuor ergo senis alis utuntur sancti, quia quandiu in hac vita consistunt, ea tantum possunt comprehendere, quae per sex hujus aetates saeculi peraguntur. Hinc est quod apud Isaiam cherubin caput et pedes velare alis referuntur, quia videlicet sancti neque ea quae fuerunt ante mundi constitutionem, neque ea quae post finem saeculi futura sunt cognoscere possunt. Et Ezechiel adjungit, una similitudo ipsorum quatuor, quia videlicet unam fidem docent quadripartitum orbem. Et etiam in Evangelio uno inveniuntur quatuor, sicut in concordia textus aperte manifestatur. Et in circuitu et intus plena sunt oculis. [Col. 1011B] Haec animalia, sicut supradictum est, omnes sanctos praedicatores significant, qui in circuitu et intus pleni sunt oculis, quia sua praedicatione et eos illuminant qui in medio Ecclesiae consistunt, et eos qui in finibus terrae morantur. Vel in circuitu et intus pleni sunt oculis, quia per litteram simplices, et per spiritualem intelligentiam perfectiores instruunt. Quasi enim foris habebat oculos Paulus, cum dicebat quibusdam: Non potui vobis loqui quasi spiritualibus, sed quasi carnalibus (I Cor. III). Quasi intus habebat oculos cum alibi diceret: Sapientiam loquimur inter perfectos (I Cor. II). Vel in circuitu et intus pleni sunt oculis, quia et in cogitatione et opere mundos se custodiunt, alios quidem perfectione fidei et operis informant. Quod utrumque Psalmista [Col. 1011C] breviter comprehendit, dicens: Omnis gloria ejus filiae regis ab intus in fimbriis aureis circumamicta varietate (Psal. XLIV). Quia videlicet Ecclesia interiora cordis sollicite in conspectu Dei mundare studet, et exteriora etiam sua irreprehensibilia custodire probatur, quatenus per utramque sententiam, et aliis pulchra sit foris et intus sibi. Vel in circuitu et intus pleni sunt oculis, quia fidem quam habent in corde, foris manifestant ore, juxta illud: Corde creditur ad justitiam, ore autem confessio fit ad salutem (Rom. X). Et requiem non habebant die ac nocte dicentia: Sanctus, sanctus, sanctus Dominus Deus omnipotens, qui erat, et qui est, et qui venturus est. Omnis Ecclesia quae in his animalibus designatur, hoc facit die ac nocte, quia et in prosperis et in adversis [Col. 1011D] sive etiam per continuum laudes Creatori suo agere satagit. Notandum autem, quia cum sancta animalia ter dixerunt: sanctus, sanctus, sanctus, ad singularem numerum redeunt, dicentia Dominus Deus omnipotens, quia licet trinitas sit in personis, unitas est in majestate, qui erat ante omnia saecula, et qui est immutabilis, sicut Psalmista dicit: Tu autem idem ipse es (Psal. CI). Et venturus est ad judicium, ut reddat unicuique juxta opera sua. Quo in loco quaestio oritur cur videlicet sancta animalia cum trinitatem praemiserint, subjungunt qui venturus est. Nostra quippe fides habet, quod in judicio solummodo persona Filii videbitur, quia in ea forma qua judicatus est judicabit: et Pater non judicat [Col. 1012A] quemquam, sed omne judicium dedit Filio (Joan. V), Sed sciendum est, quia licet persona Filii in judicio tantum videatur, tamen illic cum illo erunt pariter Pater et Spiritus sanctus in unitatis divinitate, et ipsa invisibilis Trinitatis natura, per assumptam Filii humanitatem judicabit reprobos.

Et cum darent illa animalia gloriam et honorem et benedictionem sedenti super thronum, viventi in saecula saeculorum. In hoc loco animalia non generaliter universalem Ecclesiam significant, sicut supra, sed tantummodo quatuor evangelistas, qui dant gloriam et honorem et benedictionem omnipotenti Deo, quando omnia quae a Deo perceperunt, ad ipsum referunt. Dabant gloriam et honorem Deo, cum dicebant, Sanctus, sanctus, sanctus Dominus Deus [Col. 1012B] omnipotens, quia praedicabant et laudabant in his verbis deitatem, magnificentiam, aeternitatem et dominationem. Sed quod illi faciebant, admonent utique ut et nos faciamus, laudantes Deum pro omnibus quae ab ipso percepimus, videlicet ut quidquid habemus in gloria fidei et honoris, operationis et spei, et in benedictione supernae remunerationis ad ipsum referamus. Paulus apostolus dicit: Gloria et honor omni operanti bonum, Judaeo primum et Graeco (Rom. II). Non quod a Judaeo et Graeco et gentili sit illud bonum, vel illa gloria, sed a Deo, quia ipse dicit: Sine me nihil potestis facere (Joan. XV). Et Apostolus: Omne datum optimum, et omne donum perfectum (Jac. I), etc. Itemque praecipitur, ut qui [Col. 1012C] gloriatur in Domino glorietur. Sedentem super thronum Christum debemus intelligere, ut supra Ecclesiae suae praesidentem.

Procidebant viginti quatuor seniores ante sedentem in throno, et adorabant viventem in saecula saeculorum. Viginti quatuor seniores universalis Ecclesia intelligitur, tam in praepositis quam in subjectis plebibus. Procidunt viginti quatuor seniores, qui humiliant seipsos, et omne bonum suum ad illum referunt, dicentes: Non nobis, Domine, non nobis, sed nomini tuo da gloriam (Psal. CXIII). Nihilque de suis meritis praesumunt, sed omne bonum suum ab illo sciunt se habere. Unde et sequitur: Quia adorabant viventem in saecula saeculorum. Adorant namque eum, quando ex suis meritis et operibus non suam, [Col. 1012D] sed illius gratiam quaerunt. Mittentes coronas suas ante thronum. Quia coronam victores accipiunt, non immerito hic per coronas sanctorum triumphum et victoriam debemus accipere. Hoc est itaque coronas ante thronum ponere, quod est in faciem cadere et adorare. Ante thronum quippe electi suas coronas mittunt, quia quidquid virtutis et fortitudinis habent, ipsi in secreto mentis suae tribuunt, a quo ut vincere possent diabolum et tentamenta suae carnis, fortitudinem perceperunt. Hoc denique figuratum est, quando Domino Hierosolymam venienti, turba quae illi obviam venit, palmas quibus victoria significatur, ante pedes asinae super quam sedebat prostravisse legitur. Quod enim per palmarum ramos in via stratos, hoc [Col. 1013A] significatur per coronas ante thronum positas. Mittentes ante coronas dicunt:

Dignus es, Domine Deus noster, accipere gloriam et honorem et virtutem. Gloriam Christus accepit, quando tertia die resurrexit a mortuis: honorem, quando quadragesima resurrectionis die elevatus est ad dexteram paternae majestatis: virtutem, quando omnia ei subjecta sunt, sicut ipse testatur, dicens discipulis: Data est mihi omnis potestas in coelo et in terra (Matth. XXVIII). Quia tu creasti omnia, et propter voluntatem tuam erant, et creata sunt. Ac si dicant: Idcirco cuncta tibi, quae a tuis geruntur, ascribenda sunt, quia ut esse possent, et ea quae tua sunt agerent, a te acceperunt. Sed mirum est quod sequitur: Propter voluntatem tuam erant, et creata [Col. 1013B] sunt. Si enim erant, quomodo creata sunt? Sed erant in praedestinatione omnipotentis Dei, et creata sunt in opere visibili, et quae erant prius in artificis voluntate sine tempore, creata sunt secundum quod in arte creatoris disposita erant in tempore. Tale quid et Joannes in Evangelio suo ponit, qui cum dixisset: Omnia per ipsum facta sunt, et sine ipso factum est nihil (Joan. I), continuo subjecit: Quod factum est in ipso, vita erat. Et Paulus apostolus de electis: Qui elegit inquit, nos ante mundi constitutionem (Ephes. I), etc.



CAPUT V.

Et vidi in dextera sedentis in throno librum scriptum intus et foris, signatum sigillis septem. Sedentem in hoc loco debemus intelligere Deum Patrem: dexteram vero illius Filium, per quem omnia facta [Col. 1013C] sunt. De quo Psalmista dicit: Dextera Domini fecit virtutem (Psal. CXVII), etc. Liber autem in dextera sedentis Vetus et Novum Testamentum significat. Qui bene in dextera sedentis fuisse dicitur, quia principalis intentio sacrae Scripturae ad Christum pertinet, cujus nativitatem, mortem, resurrectionem, ascensionemque et secundum adventum ad judicium continet. De quibus omnibus ultro se quaerentibus exempla offerunt. Idcirco autem Vetus et Novum Testamentum unus liber appellatur, quia nec Novum a Vetere, nec Vetus a Novo valet disjungi, sed quidquid praedictum est in Vetere, completum constat in Novo. Nam Vetus Testamentum nuntius est et velamen Novi, Novum vero revelatio et adimpletio est Veteris. Qui liber bene intus et foris scriptus esse dicitur, [Col. 1013D] foris scilicet propter Vetus Testamentum, intus propter Novum, vel foris propter faciem terrae, intus propter allegoricos sensus. Sive foris et intus, quia unum testamentum terram promittit, dicens: Si volueritis et audieritis me, bona terrae comedetis, et alia multa. Aliud internam regni coelestis beatitudinem, dum dicit: Beati pauperes spiritu, quoniam ipsorum est regnum coelorum (Matth. V). Qui etiam liber septem sigillis ostenditur signari, id est sigillari. Septenarius numerus, ut saepe dictum est, ad universitatem refertur. Per septem ergo sigilla plenitudinem obscuritatis et mysteriorum, quae in Veteri latebant Testamento, debemus accipere. Unde et Habacuc dicit: Deus a Libano veniet, et sanctus de [Col. 1014A] monte umbroso et condenso. Mons quippe Libanus umbrosus et condensus, libri sunt Veteris Testamenti operti figuris allegoriarum, a quibus Dominus venire perhibetur, quia ibi praedictus fuisse cognoscitur. Sive septenarius numerus ad septiformem Spiritum sanctum refertur. Septem siquidem sigillis liber signatus est, quia videlicet omnis Scriptura per gratiam Spiritus ejusdem et data est et reserata. Unde et lex digito Dei, id est, Spiritu sancto descripta legitur. Et Dominus resurgens a mortuis, et aperiens sensum discipulis ut intelligerent Scripturas, dicit eis: Accipite Spiritum sanctum (Joan. XX). Possumus et in septem sigillis septem modos locutionum intelligere, quibus omnis constat Scriptura. Aut enim indicativo loquimur, ut illud: Ego Dominus [Col. 1014B] Deus tuus docens te utilia (Isa. XLVIII). Aut promissivo, ut. Indicabo tibi, o homo, quid sit bonum (Mich. VI), etc. Aut imperativo, ut: Audi Jacob, serve meus. Et: Audi Israel, Dominus Deus tuus Deus unus est (Deut. VI). Aut optativo, ut: Utinam attendisses verba mea (Isa. LXVIII). Aut conjunctivo, ut Si audieritis vocem meam, et custodieritis pactum meum, eritis mihi in peculium de cunctis populis (Exod. XIX). Aut infinitivo, ut: Intelligere et scire Dominum intelligentia est. Aut impersonali, ut: Quis loquetur potentias Domini? Ipsa enim sacrae Scripturae locutio septiformis, quasi sub septem sigillis intelligentiae continetur, dum per septem modos distinguitur. Inquirentibus enim nobis Scripturas, primus gestae rei textus nobis occurrit, quia videlicet ea [Col. 1014C] tantum Scripturarum eloquia comprehendit, quae nil mystice significant, sed tantum simpliciter rerum causas evolvunt, ut est: Audi Israel, Dominus Deus tuus Deus unus est (Deut. VI). Secundus allegoricus gestus occurrit. Qui licet aliquid gestum narret, gestus tamen ille reputatur totus allegoricus, unde nec in usu frequentatur. Hinc est quod in omnibus finibus Israel puella quaeritur regi David, et invenitur tam fervens, ut algentis senis membra calefaciat, calefactum tamen ad libidinem non provocet. Per quam designatur sapientia, quae etiam in senibus non senescit, sed insuper eos igne divini amoris accendit. Ad hunc pertinet etiam modum, quod populus Israeliticus in deserto a serpentis percussu aspectu aenei serpentis sanabatur. Per quem Redemptor [Col. 1014D] noster intelligitur in cruce suspensus, qui nos a morsu diaboli liberans, beatae immortalitatis remedia fidelibus tribuit. Haec enim si ad litteram discussa tractentur, ludicra pro tempore putabuntur. Si vero mysteriis applicantur, magna insinuant sacramenta. Tertius modus uterque est historicus scilicet atque allegoricus, quo scribitur, quoniam Abraham duos filios habuit, qui, sicut Apostolus scribit (Rom. IV), duo significant Testamenta. Intra hunc modum et illum concludit, quo Isaac paterna devotione dispositus, ligna sibi bajulasse dicitur, singulariter Christi passionem designans, quem Pater pro omnibus tradidit, propriamque bajulare passus est crucem. Quo etiam modo de latere dormientis [Col. 1015A] viri formata mulier, Ecclesiam significabat, ex latere Christi in cruce pendentis aedificandam. Quartus modus est, quo nobis aliquando proprie, aliquando vero mystice Creatoris nostri divinitas sacris intimatur opusculis. Proprie scilicet sicut Moysi dicit: Ego sum qui sum, et sic dices filiis Israel: Qui est, misit me ad vos (Exod. III). Mystice vero, ut omnipotens Deus sicut plaustrum onustum feno stridere se dicit, cum gravia hominum peccata portare se indicat, vel sicut Isaias super solium excelsum et elevatum sedere describit Dominum, angelicas significans potestates, quas sibi ad quod voluerit subjecit. Quintus modus est parabolarum, qui tam relatu verborum quam actu conficitur operum, qui in tantum est multiplex atque occultus, ut non solum [Col. 1015B] multa, quae juxta litteram non possunt, admittat, verum etiam quibusdam in locis mysteria narraturus, testimonium de historia assumens, ipsum litterae gestum immutet. Parabolis enim verborum hic modus conficitur, ex quibus est illud: Ierunt ligna ut ungerent super se regem (Judic. IX), etc. Neque enim ligna ambulare possunt, aut sibi regem constituere, sed aliud quoddam per congruam significationem metaphorice talibus Scripturarum sententiis profertur. Immutavit autem, ut dictum est, ipsius litterae textus, aliquando propter mysticum intellectum, ut in titulo psalmi tricesimi tertii dicitur, Psalmus ipsi David, quando commutavit vultum suum coram Abimelech, et dimisit eum et abiit, cum hoc factum sit coram Achis rege Geth, sicut [Col. 1015C] liber Regum narrat (I Reg. XXI). Cum ergo pro Achis Abimelech ponitur, utique ostenditur ex ipsius interpretatione nominis latens altius penetrare mysterium. Abimelech quippe interpretatur patris mei regnum, significans Judaeos, in quorum conspectu verus David manu fortis Dominus Jesus Christus immutavit vultum suum, quando apparens in forma servi, humiliavit semetipsum usque ad mortem crucis. Vidimus eum non habentem speciem neque decorem, et quasi absconditus vultus ejus et despectus, unde nec reputavimus eum (Isa. LIII). Dimisit eum Abimelech et abiit, quia videlicet Christus a Judaeis minime receptus, ad gentes cum apostolis transivit. Unde ipsis Paulus dicit: Vobis quidem oportebat loqui verbum Dei, sed quia repulistis illud, ecce convertimur [Col. 1015D] ad gentes. Aliquando vero idem modus in parabolis rerum de ipsis etiam peccatis hominum et transgressionibus adulterorum prophetiam insinuat operum futurorum, sicut factum esse in David constat, qui uxorem Uriae sibi assumpsit, quam de solario videns concupierat, et ipsum gladio peremit (II Reg. II). Significat quippe in hoc loco David Christum, qui de coelo misericorditer cernens Ecclesiam in sua praedestinatione, lavacro aquae in verbo mundandam, concupivit eam providus, ut justificatam sibi conjungeret legitimus. Sed ut Bethsabeae David jungatur, Urias vir ejus interficitur, quia ut justorum Ecclesia coelesti sponso adhaereat, antiqui hostis virtus confringitur et pedibus electorum calcanda [Col. 1016A] prosternitur. Unde et per Evangelium illis a Domino dicitur: Ecce dedi vobis potestatem calcandi super omnem virtutem inimici (Luc. X). Sextus modus est de gemino Salvatoris adventu, quo vigilans discretio adhibenda est, ne aut primus accipiatur pro secundo, aut secundus pro primo. Cujus Judaei ignari, ignorantiae caecitate nunc usque laborant, nescientes quid ad primum, quid ad secundum ejus pertineat adventum. Primus itaque humilitatis sibi vindicat locum, unde est: Prophetam vobis suscitabit Deus de fratribus vestris tanquam me (Act. VII), etc. Et alibi: Post haec in terra visus est, et cum hominibus conversatus est (Baruch, III), caeteraque hujusmodi. Secundus autem celsitudinis ac terroris obtinet loca, unde scriptum legimus: Deus manifeste veniet. Et tunc videbunt Filium [Col. 1016B] hominis venientem in nubibus cum potestate magna et majestate (Marc. XIII). Hinc ipse per Malachiam dicit: Accedam ad vos in judicio, et ero testis velox maleficis et adulteris et perjuris (Cap. III) Israel. Septimus modus est, qui geminam praeceptorum retinet qualitatem, id est vitae agendae vitaeque figurandae. Et quidem agendae vitae praecepta nunc usque manent, ut est: Diliges Dominum Deum tuum ex toto corde, et proximum tuum sicut teipsum (Marc. XII), vel caetera talia, quae etiam nunc evangelica auctoritate servari jubentur. Vitae vero figurandae manifesta veritate transierunt, ut est circumcisio, sabbatum, oblatio victimarum, quae sicut dictum est, cessante umbra, in veritate spiritualiter peraguntur. Sed quia hic liber intus et foris scriptus fuisse asseritur, videndum est de his [Col. 1016C] septem modis, qui debeant intus, qui forinsecus reputari. Primus itaque historicus, idemque simplex, nihil in se mysticum retinens, totus est foris. Secundus allegoricus, totus omnino intus. Tertius vero utriusque geminam in se continens formam, ex parte foris, ex parte deputatur intus. Quartus quoque de Deo, apud quem non est transmutatio, nec vicissitudinis obumbratio, uterque sensus intus debet accipi. Pax Dei exsuperat omnem sensum (Phil. IV), et ejus clementiam, quae de se figuratim multa narravit, nullus competenter attingit. Quintus porro in parabolis verborum diffusus, quibusdam etiam gestum litterae imitans, et de peccatis et adulteriis hominum, vel prophetiam operum, vel secreta spiritualium sensuum multa praesignans, intus modis omnibus est [Col. 1016D] reputandus. Sextus etiam de gemino Salvatoris adventu, certis claret testimoniis, foris in promptu positus, certis intus latet occultus, ut et dubitationem auferat, et fideles exerceat. Septimus ad extremum in praeceptis vitae agendae foris, in praeceptis autem vitae figurandae intus latet. Hos modos ante Redemptionis quidem tempus absconditos, ipso vero redemptoris tempore per Christum atque in Christo novimus revelatos. Ex quibus sanctus Ambrosius luculento et pulchro quamplura loquitur stylo.

Et vidi angelum fortem, praedicantem voce magna: Quis est dignus aperire librum et solvere signacula ejus? Quis est iste angelus? Nimirum quilibet doctor Veteris Testamenti. Labia enim sacerdotis custodiunt [Col. 1017A] scientiam, et legem requirunt ex ore ejus, quia angelus Domini exercituum est (Malach. II). Angeli quippe Veteris Testamenti, id est, sancti prophetae et patriarchae requirebant anxie quis posset legem spiritualiter intelligendam reserare. Quod autem dicit, quis est dignus aperire librum, et solvere signacula ejus, praeposterus ordo est? Prius enim dicit librum aperire, et sic signacula ejus resolvi, cum prius signacula sint resolvenda, posteaque liber aperiendus est. Quod tamen ita factum est, quia prius Dominus librum aperuit, id est Scripturam Veteris Testamenti in se factus homo complevit, unde ipse dicit: Non veni solvere legem, sed adimplere (Matth. V). Et sic demum resurgens a mortuis reseravit sigilla, quando discipulis suis aperuit quae scripta [Col. 1017B] erant de eo in lege Moysi et prophetis et Psalmis.

Et nemo poterat, neque in coelo, id est in angelis, neque in terra, id est in hominibus, neque in inferno, id est in animabus jam corpore exemptis, aperire librum, id est mysteria Scripturarum reserare, quia necdum plenitudo temporis advenerat, quando talia praeco legis impleri flagitabat. Quod vero dicitur: Neque respicere illum, mirum est; cum de se Joannes dixerit superius: Vidi in dextera sedentis librum. Si enim nemo neque in coelo, neque in terra, neque sub terra poterat respicere librum, quomodo ille poterat eum videre? Aut ubi fuerit, aut nunquid ei soli concessum est, quod nemini aut hominum aut angelorum permissum est? Sed respicere hic positum est, pro eo quod est digne [Col. 1017C] comprehendere. Quis enim angelorum vel hominum comprehendere potest, quomodo ille incircumscriptus et vivificator spiritus intra uterum virginis sit animatus? Quomodo ille post resurrectionem verum corpus et palpabile habens, clausis januis, intra solidos parietes ad discipulos intravit? Nullus itaque qualiter a Dei Filio compleretur ratione mentis poterat comprehendere, sicut et illud: Generationem ejus quis enarrabit? (Isa. LIII). Et ego flebam multam qui a nemo inventus est dignus in terra aperire librum, nec videre eum. Quaeritur cum jam quando beatus Joannes ista videbat, iste liber de quo supra dictum est, per mysterium nativitatis, passionis, resurrectionis, ascensionis, et adventus Spiritus sancti fuerit revelatus, cur se flevisse dicat? [Col. 1017D] eo quod nullus sit inventus qui librum posset aperire. Sed sciendum est quia non ex sua persona beatus Joannes, sed ex persona Patrum Veteris Testamenti flet, qui flebant desiderantes adventum Filii Dei in mundum, quorum unus dicebat: Utinam disrumperes coelos, et venires, a facie tua montes turbarentur (Isa. LXIV). Unde et Dominus in Evangelio discipulis: Beati (inquit) oculi qui vident quae vos videtis: dico enim vobis, quia multi prophetae et reges voluerunt videre (Matth. XIII), etc. Et unus de senioribus dixit mihi: Ne fleveris, ecce vicit leo de tribu Juda, radix David aperire librum, et solvere septem signacula ejus. Per hunc seniorem quemlibet patrem Veteris Testamenti debemus accipere, qui adventum [Col. 1018A] Filii Dei praenuntians, caeteris consolationem praebebat. Quorum unus dicebat: Non auferetur sceptrum de tribu Juda, etc. Et iterum: Salutare tuum exspectabo, Domine (Gen. XLIX). Dum enim ista diceret, ostendebat utique librum illum per adventum Filii Dei reserandum, unde et subjungitur: Ecce vicit leo de tribu Juda, etc. Leo appellatur Christus per significationem, quia victor a mortuis resurrexit. Agnus propter victimationem, quia oblatus est pro nobis in cruce. De tribu Juda, quia videlicet ex semine Judae descendit David, de cujus stirpe fuit beata virgo Maria, ideoque radix David appellatur, juxta quod Isaias dicit (c. XI): Egredietur virga de radice Jesse, et flos de radice ejus ascendet. Ecce (inquit) vicit leo. Quid vicit leo iste, id est Christus? Diabolum, mundum, [Col. 1018B] mortem et infernum. Ideoque librum aperuit, et sigilla ejus solvit, quia omnia prius praenuntiata de se veniens in mundum implevit. Nec moveat quempiam quare non dicit vincet, cum sit vox praecedentium Patrum, quia sacra Scriptura saepe praeteritum ponit pro futuro, ut est illud: Foderunt manus meas et pedes meos (Psal. XI). Et vidi, et ecce in medio throni et quatuor animalium, et in medio seniorum agnum stantem tanquam occisum. Sicut supra dictum est, hoc est thronus, quod quatuor animalia, hoc etiam seniores, quod quatuor animalia, et thronus, hoc est omnis Ecclesia, in cujus medio est Christus, juxta illud: Ecce ego venio, et habitabo in medio tui (Zach. II). Superius dicit Joannes, quod viderit similem Filio hominis ambulantem in medio [Col. 1018C] septem candelabrorum aureorum. Deinde quod viderit sedentem, nunc autem subjungit, quod viderit agnum stantem, quod taliter est intelligendum: Ambulat Dominus, quando dona misericordiae suae suis electis tribuit, alii scilicet gratiam linguarum, alii interpretationes sermonum. Sedet vero quando singulorum facta dijudicat, stat quando eos certantes adjuvat. Stare enim adjuvare est, unde et Stephanus inter manus lapidantium stantem illum vidit in coelo. Recte autem non occisus, sed tanquam occisus in Ecclesia cernitur, quia etsi mortuus est ex infirmitate, vivit ex virtute Dei; vel certe in medio electorum suorum tanquam occisus stat Christus, quia quotidie in suis moritur electis, qui se mortificant cum vitiis et concupiscentiis. Habentem [Col. 1018D] cornua septem, et oculos septem, qui sunt septem spiritus Dei missi in omnem terram. Quod per septem cornua, hoc etiam significatur et per septem oculos, id est Spiritus sanctus, sicut ipse manifestat, cum subjungit: Qui sunt septem spiritus Dei missi in omnem terram. Et cum unus sit spiritus juxta illud: Spiritus Domini replevit orbem terrarum (Sap. I). Dicuntur septem oculi vel septem cornua propter septiformem ipsius gratiam. Qui bene per septem oculos figuratur, quia suos electos illuminat discurrens, sicut Zacharias dicit, per universam terram. Sed hoc considerandum, quia cornua in capite sunt, et carnem excedunt, ideoque per cornua eminentiores saeculi intelligi possunt, qui valde caeteros [Col. 1019A] praecellunt, et capiti Christi adhaerent, in quo etiam et regnum perceperunt. Nam per cornua etiam intelliguntur regna, sicut in Zacharia legimus, quia quatuor cornua, quatuor sunt regna principalia. Hinc Paulus Spiritus sancti munere quaedam membra caeteris eminere prospiciens ait: Vos in carne non estis, sed in spiritu (Rom. VIII), ac si aliis verbis diceret: Nequaquam ut caetera corporis ossa circumdamini, sed tanquam cornua super carnem et ossa erigimini.

Et venit, et accepit librum de dextera sedentis in throno. Cum Pater Spiritus sanctus, et Filius in divinitate unius substantiae sint, quare dicit agnum accepisse librum de dextera sedentis? Propter hoc videlicet, quia qui agnus factus est tanquam occisus, ipse homo assumptus de Dei verbo non solum [Col. 1019B] a Patre accepit et Spiritu sancto, sed etiam a divinitate ipsius verbi, qua eum accepit. Accepit autem librum, quoniam ea quae de se erant praedicta, opere complevit.

Et cum aperuisset librum, quatuor animalia et viginti quatuor seniores ceciderunt coram agno. Agnus librum aperuit, quando ea quae multo ante de seipso fuerant praenuntiata, opere implevit, unde omnes sancti cognoscentes illum veraciter Deum suum, de quo tanta mysteria sunt praedicta cadunt, id est humilia de se sentiunt et ipsum imitantur. Unde et sequitur: Habentes singuli citharas et phialas aureas plenas odoramentorum, quae sunt orationes sanctorum. In cithara est lignum et chordae, sed tamen diverso modo tensae. Per lignum ergo debemus intelligere [Col. 1019C] crucem Christi, per chordas ipsam carnem sanctorum. Tenduntur chordae in ligno, quia sancti imitantur Christi crucem et passionem, juxta illud Petri apostoli, Christus passus est pro nobis, vobis relinquens exemplum (I Petr. II) et caetera. Sed tamen diverso modo tenduntur, quia non omnes aequaliter patiuntur, dum alius crucifigitur, alius decollatur, alius ustulatur, atque alius lapidatur, et caetera hujusmodi discrete sustinent tormenta, unum tamen sonum omnes reddunt, quia unam fidem omnes confitentur. Et sicut Christus mortuus est pro illis, ita et ipsi moriuntur pro ipso. Per phialas autem charitatis illorum latitudinem debemus intelligere. Unde bene aromatibus plenae fuisse referuntur. Odoramenta quippe mundas significant orationes. [Col. 1019D] Unde Psalmista: Dirigatur oratio mea sicut incensum in conspectu tuo (Psal. CXL). Congrue itaque post citharas phialae ponuntur, quia prius Dominus passus est, et sua passione taliter ostendit latitudinem charitatis, dum pro suis oravit crucifixoribus, dicens: Pater, ne statuas illis hoc peccatum, quia nesciunt quid faciunt (Luc. XXIII). Habent itaque sancti citharas, qui imitantur passionem Christi, habent et phialas, quia non solum pro amicis, sed etiam pro ipsis orant inimicis sicut legimus in Actibus apostolorum de Stephano, qui positis genibus orabat, dicens: Domine, ne statuas illis hoc peccatum (Act. VII). Aromatibus comparantur ipsae orationes sanctorum, quia nulla magis grata potest [Col. 1020A] esse oratio, quam ea quae pro inimico funditur, ut Domini praeceptum impleatur, quod dicit: Diligite inimicos vestros, etc.

Et cantabunt canticum novum, dicentes: Dignus es, Domine, accipere librum, et aperire signacula ejus, quoniam occisus es, et redemisti nos Deo in sanguine tuo. Canticum novum Novum est Testamentum, in quo nova res continetur, incarnatio scilicet ejus, passio, mors, resurrectio, ascensio ad coelos, missio Spiritus sancti, in quo etiam sub gemino praecepto tota lex comprehenditur et prophetae, ipso dicente: Mandatum novum do vobis (Joan. XIII). De hoc cantico Psalmista dicit: Cantate Domino canticum novum, cantate Domino, omnis terra (Psal. XCIII). Hoc canticum sancta Ecclesia cantat quia hoc jugiter recolit, et talia eum [Col. 1020B] pro se peregisse cognoscit. Ipsis quoque operibus hoc confitetur, dum in nomine ejus fonte baptismatis regeneratur, seque cum vitiis et concupiscentiis mortificat, spe et fide cum illo resurgit, et ad coelestia sublevatur, dono Spiritus sancti locupletatur, ad judicium pariter se cum capite suo venturam profitetur. Quid autem ipsa animalia et seniores dicant, audiamus: Dignus, inquiunt, es Domine Deus noster, accipere librum, etc. Accepit Dominus librum, et signacula ejus solvit, quando factus homo, ea quae de se fuerant praedicta, opere implevit. Unde in Evangelio legimus, quia cum gustasset acetum, dixit: Consummatum est (Joan. XIX), omne scilicet quod in me oportebat fieri usque ad mortem ac si dicerent, Ad comparationem victoriarum nostrarum tua sola [Col. 1020C] digna judicatur victoria, cujus singulari passione, de mortis principe a maledicto legis redempti sumus. Si quis autem dubitaverit in quatuor animalibus vel viginti quatuor senioribus totam Ecclesiam posse comprehendi, sicut supradictum est, attendat istorum verba, quibus dicunt, Redemisti nos Deo, quia captivi tenebamur a diabolo. Ex omni tribu, id est ex omni ordine. Quia sicut supradictum est, tribus a tribus dicuntur ordinibus: et lingua, quia cum sint septuaginta duae linguae, ex omnibus his ad fidem sunt collecti, qui fuerant praedestinati. Et populo, quia plures sunt populi quam linguae, utpote cum una lingua multae gentes loquuntur, sicut Romani, Itali, Franci, Burgundiones, Aquitani, Gotthi, licet quasdam unaquaeque gens habeat proprietates. Quod [Col. 1020D] autem subjungit, et natione, id ipsum est quod praemiserat: Et populo, quia videlicet nullum est genus hominum, ex quo in ecclesia non comprehendatur. Non enim est apud illum personarum distinctio, sed in omni gente qui timet eum, et operatur justitiam, acceptus est illi (Act. X). Et hos non vili pretio, sed suo redemit sanguine. Unde Apostolus: Empti enim estis pretio magno (I Cor. VI).

Et fecisti nos Deo nostro regnum et sacerdotes, et regnabimus super terram. Omnes electi reges appellantur, quia tyrannidem vitiorum in se consurgere non sinunt. Luxuriae appetitum frenant, ignem furoris exstinguunt, et caetera hujusmodi tentamenta in se consurgere volentia obruunt. Sacerdotes quoque [Col. 1021A] dicuntur, quia seipsos quotidie in ara cordis sacrificium contribulatum offerunt, ut hostia viva fiant, se cum vitiis et concupiscentiis mortificantes. Hinc Paulus dicit: Obsecro vos per misericordiam Dei, ut exhibeatis corpora vestra hostiam viventem, sanctam, Deo placentem (Rom. XII). Dumque hoc faciunt, super terram reges existunt, quia carnaliter et desideria terrena comprimunt, et veluti super subjectam terram lege virtutis regnant. Quae utique electorum Ecclesia, sicut redempta est a Christo, ita in illo qui eam redemit potestatem ut librum aperiret accepit.

Et vidi et audivi vocem angelorum multorum in circuitu throni et animalium et seniorum. Quod haec visio tota spiritalis fuerit, hic manifestissime Joannes ostendit, cum dicit: Et audivi vocem angelorum [Col. 1021B] multorum; neque enim vox videri potest, sed videre positum est pro intelligere, sicut in Exodo legitur, Videbat populus voces, id est intelligebat (Exod. XX). Sic enim solemus et nos dicere cui quam aliquid ostendere cupientes, utrum videat, id est utrum intelligat ea quae dicimus. Totus quippe visus vel auditus Joannis in spiritu fuit, atque ideo spiritualis. In hoc autem loco quod significant animalia, throni, et seniores, hoc significant et angeli, id est omnes sanctos. Nec solummodo illi appellantur angeli, qui alios docent, sicut episcopi, presbyteri et caeteri, sed etiam omnes justi, qui bonum quod intelligunt, aliis manifestare student: nam et idem Joannes dicit in suo Evangelio, quia quotquot crediderunt in eum, dedit eis potestatem filios Dei fieri [Col. 1021C] (Joan. I), et Psalmista, Ego dixi, dii estis (Psal. LXXXI). Idem quoque in Evangelio Dominus ait, Vos autem qui dii estis, quem me esse dicitis (Matth. XV)? Si ergo sancti, filii Dei vocantur, nec solum filii Dei, sed etiam dii, quid mirum si appellantur angeli? De his quippe angelis Isaias dicit: Angeli pacis amare fiebunt; et Zacharias: Labia sacerdotis custodiunt scientiam, et legem requirunt ex ore ejus, quia angelus Domini exercituum est. Isti in circuitu throni et animalium sunt, quia ipsi sunt throni et animalia, ipsi quoque angeli et seniores. Possumus et hos angelos intelligere supernos spiritus, qui in circuitu Ecclesiae consistunt, ipsamque custodiunt, juxta illud Apostoli: Nonne omnes spiritus ministratorii sunt, missi in ministerium, propter eos qui haereditatem [Col. 1021D] capiunt salutis (Hebr. II). Non dubium est enim quod de reparatione humani generis ipsi quoque angeli sunt laetati, qui prius homines a suo consortio deputabant extraneos. Unde nato Domino, adfuit multitudo militiae coelestis laudantium Deum et dicentium, Gloria in excelsis Deo, et in terra pax hominibus bonae voluntatis (Luc. II). Sive hoc de hominibus sanctis sive de coelestibus spiritibus dicatur, ostenditur multitudo innumerabilis, cum subjungitur: Et erat numerus eorum millia millium, dicentium voce magna. Si enim certum numerum posuisset, summam eorum exprimens, et diceret decem millia, aut centum millia, aut si quid hujusmodi, utique finitum ostenderet numerum. Tale quoque legimus in Danielis [Col. 1022A] volumine, qui dicit, Millia millium ministrabant ei (Dan. VII). Innumerabilis utique numerus angelorum numerabilem significat multitudinem electorum. Tot quippe homines sancti ascensuri sunt in coelum, quot ibi remanserunt angeli pereunte diabolo, quoniam in omnibus angelorum ordinibus ipsi sancti locum habebunt. Dignus est agnus qui occisus est, accipere virtutem et divinitatem et sapientiam et fortitudinem et honorem et gloriam et benedictionem. Qui appellatur leo propter fortitudinem, ipse appellatur agnus propter innocentiam et simplicitatem, et quia in sacrificium est oblatus. Dignus est accipere virtutem, ut eadem scilicet virtus et fortitudo, quae est in verbo, sit et in homine assumpto, ut omnia possit Deus et homo. Et divinitatem, quia in ipso habitat omnis [Col. 1022B] plenitudo divinitatis corporaliter (Col. II). Et sapientiam, ut sicut omnia scit Verbum ante saecula a Patre genitum, ita sciat ipse homo in unitate personae Verbo conjunctus, nec quidquam sit quod eum latere possit; ipsa est quippe Dei virtus et Dei sapientia, sicut dixit Apostolus: Qui etsi crucifixus est ex infirmitate, sed vivit ex virtute Dei (II Cor. XIII). Unde Apostolus, Etsi noveramus Christum secundum carnem, sed jam nunc non novimus. Quod autem praemissa virtute, sapientia, et divinitate, fortitudo subjungitur, repetita sententia est, cum hoc sit virtus quod fortitudo, ubi adhuc subditur: Et honorem et gloriam et benedictionem, subaudis, dignus est accipere, honorem scilicet in resurrectione, gloriam in ascensione, [Col. 1022C] benedictionem, quia sublevatus ad dexteram paternae majestatis benedicitur, id est laudatur ab omni sua creatura. Dignum est enim, ut humanitas Filii Dei quae tanta sustinuit cruciamenta, post sputa, post alapas, mortem, sepulturam, resurgat, et in dextera Patris collocetur, et ab omni creatura laudetur, adoretur, et glorificetur, atque benedicatur.

Et omnem creaturam quae in coelo est, et super terram, et subtus terra et quae sunt in mari, et quae in eo, dignus est accipere. Ut videlicet ipsa humanitas omnia possideat in coelo, id est in angelis, in terra, in hominibus, sub terra, in inferno et in mari, et quae sunt in eo. Hoc est quod ipse Dominus resurgens a mortuis, dicit: Data est mihi omnis potestas in coelo et in terra (Matth. XXVIII), et Apostolus: In nomine [Col. 1022D] Jesu omne genu flectatur coelestium, terrestrium, et infernorum (Philip. II). Possumus et mare allegorice intelligere hunc mundum, in quo comprehensi sunt centum quinquaginta tres pisces, quibus comprehenditur numerus electorum. Omnes audivi dicentes sedenti super thronum et agno: Benedictio et honor et gloria et potestas in saecula saeculorum. Omnes, id est animalia, seniores, et angelos, audivi dicentes sedenti in throno, Deo Patri, et agno Filio ejus. Quo in loco cum personae Patris et Filii solummodo ponantur, ibi pariter et Spiritus sanctus intelligitur: quia ubi Filius et Spiritus sanctus, ibi etiam sine dubio comprehenditur et Pater. Hoc itaque nunc sancta Ecclesia generaliter facit quae in his [Col. 1023A] animalibus, senioribus, et angelis demonstratur, quia laudat Creatorem suum, cui soli debetur honor, benedictio, laus et gloria in saecula saeculorum.

Et quatuor animalia dicebant: Amen. Et viginti quatuor seniores ceciderunt, et adoraverunt viventem in saecula saeculorum. Sicut saepe dictum est, hoc sunt animalia quod seniores, id est totum corpus Ecclesiae. Quamobrem et seniores cum animalibus Amen respondent, et animalia cum senioribus adorant et cadunt. Una enim eademque Ecclesia diversis vocabulis figurata, et Deum collaudat, et ipsam fidem interposito Amen veram esse confirmat, et eum quem vero laudis praeconio attollit, cadens humiliter adorat. Quid sit autem iste casus et haec adoratio, supra jam exposuimus. Sequitur.



CAPUT VI.
[Col. 1023B]

Et vidi cum aperuisset agnus unum ex septem sigillis. Apertio sigilli revelatio est sacramenti. Verum per septem sigilla, sicut supradictum est, plenitudo mysteriorum absconditorum designatur, quae latebat ante adventum Domini. Quae cum multa sint, et multimodis praenuntiata, ut ait Apostolus: Multifariam multisque modis olim Deus loquens patribus in prophetis (Hebr. I), possunt tamen universa tribus modis comprehendi, scilicet locutione, actione et opere, verbi gratia: Ecce venio, locutio est: In capite libri scriptum est de me, cognitio est praemissae locutionis, Christum demonstrans, de quo propheta: Ecce veniet desideratus cunctis gentibus (Aggae. II). [Col. 1023C] Nam et in capite Geneseos de eo dicitur, quod in principio, id est in Filio fecerit Deus coelum et terram. Quod idem Filius de se ostendit in Evangelio, dicens Judaeis: Ego principium qui et loquor vobis. Actione, cum sequitur, ut faciam voluntatem tuam, Deus meus. Quam operationem idem quoque Filius suam esse ostendit cum in Evangelio loquitur, dicens: Meus cibus est ut faciam voluntatem ejus qui misit me Patris (Joan. IV). Caeterum ut breviter dicamus, tunc agnus septem sigilla nobis aperuit, quando pro salute nostra, sicut erat in Scripturis sanctis de eo promissum, et nasci et mori et a mortuis resurgere, nec non ad coelos ascendere voluit, et se ad judicium venturum esse praedixit. Unde et resurgens a mortuis, aperuit discipulis sensum ut [Col. 1023D] intelligerent omnia quae de ipso continebantur in Scripturis sanctis, dicens quia sic oportuit pati Christum et resurgere a mortuis (Act. XVII). Inde est etiam quod discipulis Spiritum sanctum se missurum promisit, qui eos doceret omnia, et qui eis quae ventura erant annuntiaret.

Et audivi unum ex quatuor animalibus dicens tanquam vocem tonitrui: Veni et vide. In hoc loco unum animal primitivam Ecclesiam significat ex Judaeis, de quibus scriptum est, quod una die crediderunt tria millia, alia quinque millia, et deinceps multa millia. Joannes autem Ecclesiam sequentem. Dicit ergo angelus Joanni: Veni et vide, quia videlicet Ecclesia primitiva sua doctrina et praedicatione [Col. 1024A] invitat Ecclesiam sequentem, dicens: Veni ad fidem scilicet Christi, non gressibus corporis, sed fidei et mentis, et transiens a mystico legis et prophetarum eloquio ad cognitionis intellectum, et vide ea quae ante sunt praedicta, jam aperte completa. Hinc est illud, Audi, filia, et vide (Psal. XLIV). Audi scilicet praedicta, vide completa.

Et ecce equus albus, et qui sedebat super illum, habebat arcum, et data est ei corona. Per equum album debemus intelligere corpus Dominicum ab omni peccato mundum: per sessorem illius, divinitatem Verbi, quae nunc utique super hunc equum ascendit, quando Verbum Dei carnem et animam sibi intra uterum virginis conjunxit. Unde ipse per Psalmistam loquitur ad Deum Patrem, ut jumentum factus [Col. 1024B] sum apud te (Psal. LXXII), etc. Per arcum duo significantur Testamenta, ex quo tot procedunt sagittae, quot sunt divina eloquia. Sagittis enim interficiuntur homines, et his sagittis divinarum Scripturarum interficiuntur reprobi, ut moriantur peccato, et vivant Deo. Unde Psalmista: Sagittae tuae acutae (Psal. XLIV), et caetera. His sagittis percussa fuerat Ecclesia, quae dicebat: Invenerunt me custodes, qui circumeunt civitatem, percusserunt me et vulneraverunt me. Per coronam vero quae illi data est, possumus intelligere credulitatem omnium gentium in circuitu hujus saeculi commorantium. Surrexit enim a mortuis, praedicatus est ab apostolis, creditus a toto mundo. Et exiit. Unde, nisi aperto sigillo, id est ex revelato Scripturarum sacramento. [Col. 1024C] Tunc exiit de sigillo quando, sicut supradictum fuerat, incarnatus est, hoc est, quando Verbum caro factum est. Exiit autem vincens diabolum, primum in seipso, ut vinceret deinceps illum in membris suis. Possumus et per equum album intelligere generaliter universalem Ecclesiam, quae dealbata est in baptismate, cui Christus praesidet, quae dicit in psalmo quinquagesimo: Asperges me, Domine, hyssopo, et mundabor: lavabis me, et super nivem dealbabor. Specialiter autem in equo albo ordo praedicatorum exprimitur, de quo dicit Habacuc (Cap. III), Ascende super equos tuos, et equitatus tuus sanitas est. Qui jure equi Domini vocantur, quia Dominus illis praesidens per illos universas gentes circuivit praedicando atque ad fidem suam colligendo, quando [Col. 1024D] illi profecti praedicaverunt ubique, de qua sessione etiam Dominus dicit: Ecce ego vobiscum sum omnibus diebus usque ad consummationem saeculi (Matth. XXVIII). Eques ergo qui sedebat, habebat arcum, quia per praedicationem doctorum sententiis divini Verbi Christus percussit corda gentilium, et interfecit in eis vitia et peccata, ut posset resurgere sanitas virtutum. Corona autem secundum hunc sensum dupliciter potest intelligi: Vel victoria videlicet sanctorum de diabolo et persecutoribus hujus mundi, vel etiam multitudo subjectorum fidelium, pro quibus ipsi remunerationem aeterni regni percipiunt, sicut Apostolus auditoribus dicit (Philip. IV): Quod gaudium aut quae corona gaudii mei, nonne vos [Col. 1025A] estis? Exivit hic ordo praedicatorum a Judaea cum suo equite, hoc est, cum Christo sibi dicente: Ite in mundum universum. Vincens primo diabolum in seipso, ut vinceret illum postea in aliis, quos ab idololatria traxerat ad Christi culturam.

Et cum aperuisset sigillum secundum, audivi secundum animal, dicens: Veni ad vide. Et exiit alius equus rufus. Sicut superius per album equum intelleximus corpus Christi, hoc est, sanctam Ecclesiam a peccato mundam per baptismum et Christi passionem, sic in hoc loco per equum rufum debemus intelligere omne corpus diaboli, hoc est, omnes reprobos: quia sicut Christus est caput omnium fidelium, et omnes fideles corpus ejus in quibus ipse per fidem habitat, ita caput omnium reproborum [Col. 1025B] est diabolus, et omnes reprobi corpus ejus, in quibus ipse habitat. Equus itaque rufus antiqui hostis est corpus peccatis cruentatum, et animarum interfectionibus sanguineum. Quod enim sanguis peccata significet, Psalmista manifestat qui dicit, Libera me de sanguinibus, Deus, Deus (Psal. L). Ipsi enim reprobi peccatis sunt cruentati, et etiam homicidiis foedati. Unde et per prophetam quibusdam Dominus dicit (Isa. I): Cum clamaveritis ad me, non exaudiam vos. Manus enim vestrae sanguine plenae sunt. Hinc est quod inferius bestia, super quam meretrix sedet, coccinea esse perhibetur.

Et qui sedebat super eum, datum est illi ut sumeret pacem de terra. Data est diabolo potestas ut sumat pacem de terra, quando permittitur justo Dei judicio, [Col. 1025C] ut hoc possit facere. Tale est hoc, quale et illud: Induravit Dominus cor Pharaonis (Exod. XI). Notandum autem quia non de coelo, sed de terra aufert ille pacem. Coelum quippe significat sanctos, quibus Dominus ascensurus ad Patrem, dicit: Pacem meam do vobis (Joan. XIV). Abhis non potest diabolus auferre pacem, quia coelestes sunt, et terram calcant, habentes principem pacis habitatorem, de quo Paulus dicit: Ipse est pax nostra (Ephes. II). De terra enim, id est, de terrenis hominibus sumit pacem, facitque eos discordes, et zizaniorum divortia inter eos seminat, quoniam terra sunt, id est terrena et transitoria immoderate ambiunt. De quo adhuc subjungitur: Et ut invicem se interficiant, datus est illi gladius magnus. Gladium non corporeum debemus intelligere, sed spiritualem, [Col. 1025D] quo non tantum corpora, quantum animae jugulantur. Gladius enim hic intelligitur mala persuasio, locutio prava, deceptio iniqua, quo gladio duobus modis homines diabolus interficit, cum videlicet occulte mala suggerit per seipsum, vel etiam cum aperte justos persequitur per membra sua, unde in Evangelio habemus: Cum diabolus se misisset in cor Judae, ut traderet Dominum (Joan. XIII), primum quippe gladio malae persuasionis, ei in anima Dominum ut traderet, deinde persuasit ut semetipsum interficeret. Unde ille miser desperans, seipsum laqueo suspendit. Similiter quoque mulieri locutus est per serpentem, dicens: Cur Deus praecepit vobis ne comederetis de (Gen. III) ligno vitae? Et per eam interfecit [Col. 1026A] Adam. Hoc est enim quod hic dicitur, ut invicem se interficiant homines. Per membra sua etiam jugulat multos, et spiritualiter separando a fide, et corporaliter subtrahendo ab hac luce, sicut per Neronem, per Domitianum et caeteros. De talibus quippe Psalmista dicit: Exacuerunt ut gladium linguas suas (Psal. LXIII). Et rursus, Lingua eorum gladius acutus (Psal. LVI).

Et cum aperuisset sigillum tertium, audivi tertium animal, dicens: Veni et vide, et ecce equus niger. Per equum nigrum omne corpus intelligitur diaboli, sicut et supra per rufum, quod fuscatum est nigre dine peccatorum, semperque patitur esuriem, quia cupit devorare alios, atque in malitiae suae ventrem trajicere. Et sicut caput eorum nequaquam dicit [Col. 1026B] Sufficit, ita et isti nunquam satiantur. Unde bene subditur: Et qui sedebat super eum, habebat stateram in manu sua. Mercatores solent ferre stateram in manu, qui mercantur ea quae sibi placent, pensantque ea quae dant et accipiunt. Sed diabolus pessimus est mercator, qui dat vilia, ut auferat pretiosa. Statera itaque perversa ejus suasio intelligitur, quia vitam multorum mercari quaerit, ut suam esuriem saturare queat. Et ut hoc possit facere, prius eis quibus temporalia promittit, alimentum Verbi Dei subtrahit, quo necatos in corpus suum assumens, famem malitiae suae augeat potius quam depellat. Dat vilia quaedam et temporalia, et aufert pretiosa et aeterna, sicut Adae dedit pomum, et totum per illum in filiis suis accepit mundum.

[Col. 1026C] Et audivi vocem tanquam vocem in medio quatuor animalium, dicentium: Bilibris tritici denario, et tres bilibres hordei denario, et vinum et oleum ne laeseris. Haec vox quam audivit Joannes, vox intelligitur Dei omnipotentis, quando adunatis ad fidem gentibus, a laesione electorum Dominus antiquum adversarium compescuit ipsamque docuit, quemadmodum infestationem ipsius possent evadere, cum ait: Poenitentiam agite (Matth III), et caetera. Apostolis quoque jussit, ut euntes baptizarent omnes gentes, docentes eas ut a cultura idolorum ad verum Dei converterentur cultum. Tunc enim diabolus perdidit frumentum, hordeum, vinum et oleum, id est omnes fideles, coepitque comedere paleas, vinacia bibere et amurcam. Unde et ipsa vox subdidit, [Col. 1026D] dicens: Bilibris tritici denario uno, subauditur: Valet. Sed prius ista juxta litteram sunt consideranda: Bilibris tritici ita intelligitur: Duo sextarii, et tres bilibres hordei sex sextarii. Et praecipitur illi qui sedebat in equo nigro, hoc est, diabolo, ne frumentum tangat aut hordeum, quia duo sextarii tritici, id est bilibris denario uno valet, et tres bilibres hordei similiter uno denario. Sed jam nunc videamus quid ista significent: Licet omnis Ecclesia frumentum sit, juxta quod Apostolus dicit (I Cor. X): Unus panis, unum corpus: multi sumus in Christo, tamen specialiter hic frumentum debemus intelligere praedicatores utriusque testamenti, qui moluntur tribulatione praesentis vitae, et [Col. 1027A] excoquuntur igne passionis, et efficiuntur pulcherrimus Christi panis, eum imitantes qui dicit de se: Nisi granum frumenti cadens in terra mortuum fuerit, etc. Una ergo bilibris ex duobus sextariis, quia solet homo vas habere, quod capit duos sextarios, intelligitur una ecclesia ex duobus populis in unum collectis, juxta illud: Alias oves habeo quae non sunt ex hoc ovili, et illas oportet me adducere, et vocem meam audient, et fiet unum ovile et unus pastor (Joan. X). Sub duali autem numero comprehenditur propter duo testamenta, vel propter geminum dilectionis praeceptum. Bilibris itaque tritici denario valet, quia omnes sancti pretioso Christi sanguine redempti sunt. Unde Apostolus: Empti enim estis pretio magno (I Cor. VI). Vel per denarium possumus intelligere [Col. 1027B] ipsum Dominum Jesum Christum, quem accepturi sunt in remuneratione. Laborantes enim in vinea denarium acceperunt. Sive per denarium vita aeterna intelligitur, quae cunctis electis dabitur, cum audierint: Venite, benedicti Patris mei (Matth. XXV). Tres autem bilibres hordei, subjectos et simplices significant auditores, qui sub ternario numero comprehenduntur, quia fide sanctae Trinitatis ornantur. Unum itaque est frumenti et hordei, quia etsi alius alium fortitudine et dignitate praecellit, tamen omnes uno Christi sanguine sunt redempti. Etsi etiam alius plus, alius minus in vinea Domini laborat, tamen unum omnes post laborem denarium recipiunt. Etsi enim erit ibi diversitas mansionum, tamen una erit remuneratio: quia omnes in commune [Col. 1027C] unum possidebunt Deum, et quod in se quis non habebit, habebit utique in altero, quia erit illis Deus omnia in omnibus. Et vinum et oleum ne laeseris. Quod superius significatur per frumentum, hoc hic intelligitur per vinum: et quod supra per hordeum, hoc nunc per oleum, id est, omnes sancti in Ecclesia generali. Recte enim per vinum et oleum ipsi exprimuntur, quia sicut vinum et oleum ex multis botris in praelo pressis producitur, ita illi multis tribulationibus istius vitae premuntur, et in apothecis Dominici cellarii conduntur. Et quia vinum, sunt baptizati in fide Dominicae passionis. Et postea acceperunt oleum Spiritus sancti, prohibet divina virtus antiquum hostem ne eos laedat, ut suadendo mala aliquando eos ad peccatum pertrahat.

[Col. 1027D] Et cum aperuisset sigillum quartum, audivi vocem quarti animalis dicentis, Veni et vide. Et ecce equus pallidus. Qui superius per equum rufum et nigrum, ipsi designantur et hic per pallidum, id est omnes reprobi ad pallorem aeternae mortis venturi, mortuis enim proprie pallor accidit. Nec mirum si per equi pallorem mors exprimitur, cum etiam ipse sessor mors vocetur. Unde subditur: Et qui sedebat super illum, nomen illi mors. Quo nomine diabolus intelligitur, quia invidia diaboli mors introivit in orbem terrarum; qui super eos sedet, qui pallidi sunt, hoc est, qui opera mortis habent: et cum ipsi sint mortui, etiam alios exstinguere quaerunt, unde et sequitur, quia et infernus sequebatur eum. Ipsi [Col. 1028A] enim bene infernus appellantur, quia sicut infernus nequaquam dicit Sufficit, sed semper ad recipiendas animas sinum laxat, ita et isti mentem dilatant ad ambienda terrena, nec tantum acquirere possunt quantum cupiunt. Unde sequuntur diabolum, id est imitantur illum qui est caput omnis malitiae. Unde scriptum est, Imitantur illum qui sunt ex parte ejus (Sap. II). Auctor itaque mortis contra vivos pugnaturus, super equum pallidum sedet, quia nimirum per officium eorum, quos jam spiritualiter occidit, vitam electorum exstinguere quaerit. Et data est illi potestas super quatuor partes terrae interficere gladio. Hic aperte demonstratur, quia singulis gentibus Deus omnipotens angelos secundum meritum suum praeposuit, et sicut bonis bonum, id est Michaelem praefecit [Col. 1028B] angelum. Unde est, Nemo est adjutor meus, nisi Michael princeps vester, ita malis malos angelos praeposuit, ideoque quatuor angeli qui quatuor regnis principalibus sunt praepositi, non boni fuerunt, sed mali. Data est illi potestas super quatuor partes terrae, id est super omnes reprobos, qui in quatuor partibus terrae morantur, in oriente scilicet, occidente, aquilone et meridie. Vel per quatuor partes terrae, possumus intelligere quatuor regna principalia, Assyriorum videlicet et Chaldaeorum, Medorum et Persarum, Macedonum atque Romanorum. Sive etiam quatuor partes terrae, in quibus potestatem accepit diabolus, intelligamus haereticos, paganos, judaeos et falsos christianos. Super has quatuor partes terrae, id est terrenorum hominum, et per desiderium terram inhabitantium [Col. 1028C] habet potestatem diabolus, et cum his contra unam Christi pugnat Ecclesiam, quam ideo scindere non potest, quia fide Christi est unita, juxta illud, Una est columba mea (Cant. VI): Et illi divisi, isti vero inveniuntur uniti. Interfecit vero has partes terrae gladio malae suggestionis, ut supradictum est, et fame audiendi verbum Dei, de qua fame Dominus dicit per Amos prophetam (Cap. VIII), Mittam in eis famem, non panis, non sitim aquae, sed audiendi verbum Dei. Quo in loco quaestio oritur: Si Deus hanc famem immittit, quid peccat diabolus? Quae quaestio facile solvitur, quia quod Deus facit justo judicio, diabolus facit in suasione et mala voluntate. Et morte, subaudis, datum est illi interficere homines, spirituali scilicet atque interiori. Et bestiis terrae. Bestiae [Col. 1028D] efferatos homines et bestiales significant, per quos diabolus multos interfecit, sicut fuit Nero, Domitianus et caeteri persecutores sanctorum martyrum: de talibus dicit Apostolus: Cretenses semper mendaces, malae bestiae (Tit. I), et alibi: Si secundum homines ad bestias pugnavi Ephesi (I Cor. XV).

Et cum aperuisset sigillum quintum, vidi sub altare Dei animas interfectorum. In tabernaculo Moysi duo altaria fuerunt, prius scilicet aere coopertum sub divo, ubi sacrificia cremabantur: aliud vero interius ante velum, in quo tantum sanguis ponebatur et thymiama, et erat vestitum auro. Scisso autem velo, arca quae erat intra Sancta sanctorum, conjuncta est altari aureo, ut jam nulla esset distantia inter [Col. 1029A] altare et arcam. Per haec duo altaria, duo significantur populi: unus scilicet per altare exterius, id est carnalis in Judaeis, qui tantummodo per legis opera et sacrificia putant se salvari posse et justificari. Per aureum autem quod erat interius, alter, id est spiritualis patres utriusque testamenti, qui non per legem aut opera sacrificiorum se putant salvari solummodo posse, sed potius per fidem Christi futuri, quoniam sicut doctores spiritualiter legem intellexerunt, ita et faciebant illi prophetae scilicet, patriarchae, et caeteri, quod in dictis David aperte probare possumus, qui ab adulterio sciens se non posse purgari per legis sacrificia, dicebat: Si voluisses sacrificium, dedissem utique, holocaustis non delectaberis Ideoque hoc fieri non posse considerans, adjungit: [Col. 1029B] Sacrificium Deo spiritus contribulatus (Psal. L). Sciendum vero quod altare illud aureum, de quo nunc agitur, prius quidem ante arcam erat, sed velum pendebat ante hoc et illud quod sanctum et Sancta sanctorum dividebat. Inter Sancta sanctorum vero erat arca, in qua duae tantum erant tabulae digito Dei scriptae: per quam arcam Christus significatur, in quo sunt omnes thesauri sapientiae et scientiae. Postquam vero verus pontifex venit, et velamen scidit, facta est arca et altare unum, quia scilicet caput et membra, id est Christus et Ecclesia, unum corpus sunt. Hujus itaque altaris in hoc loco mentio fit, cum dicitur, Vidi sub altare Dei animas interfectorum. Jam enim non duo sunt altaria, sed unum, quia Christus conjunctus est corpori suo. Ipse enim [Col. 1029C] est altare, ipse sacerdos et sacrificium. Sacerdos quia per illum munera nostra Deo Patri dirigimus. Unde et sacerdotes in singulis orationibus se per Dominum exaudiri optantes, sub nomine ipsius suas finiunt orationes, dicentes; Per Dominum nostrum Jesum Christum Filium tuum. Altare, quia semetipsum obtulit Deo Patri in ara crucis. Non ergo jam sunt duo altaria, sed unum, postquam verus pontifex ingressus est Sancta sanctorum cum parte corporis sui, et sicut illi jam cum illo sunt in re, ita et isti in spe. Itaque ipsae animae occisorum sunt altare, et tamen subtus altare sunt, quia per omnia coaequari capiti suo non possunt: quia ipse est Deus, illi homines: ille Dominus, isti servi. Ideoque et altare sunt capiti suo conjuncti: et sub altare, quia [Col. 1029D] non illi per omnia coaequantur. Aliter: Ipsi qui sunt altare, subtus altare sunt, hoc est, sub se, quia nondum pervenerunt ad eam gloriam ad quam venturi sunt, quando erunt similes angelis Dei. Divisum quippe est adhuc desiderium illorum, quoniam exspectant resurrectionem corporis sui. Et sicut cum corpore et anima servierunt Christo, ita cum corpore et anima remunerentur, quia revera sic est dignum. Ideoque, quia necdum ad illam dignitatem ad quam venturi sunt pervenerunt, sub se sunt, quia post modum majores futuri sunt. Cum autem venerint ad tantam gloriam, jam non erunt sub se, sed in se. Quod tali exemplo cognosci potest: Ponamus quemlibet in monasterio nutritum, et postea abbatem [Col. 1030A] constitutum, quandiu talis sub prioribus vivit, quasi sub se est; cum autem abbas fuerit electus, jam non est sub se, sed in se. Tali modo tunc jam animae fidelium sub se non erunt, quando animae simul cum corporibus in immortalitate gaudebunt. Animae occisorum dicuntur animae martyrum. Duo quippe sunt martyrii genera in hoc mundo: unum scilicet apertum, quod fit in corpore, sicut martyrizatus est Petrus, Paulus et caeteri. Alterum vero occultum, quando sancti ab impiis opprobria et irrisiones et contumelias sustinent. De his duobus generibus martyrii dicit Dominus filiis Zebedaei, Potestis bibere calicem quem ego bibiturus sum (Matth. XX)? et deinceps, Calicem meum bibetis, cum unus illorum fuerit decollatus, alter in pace vitam [Col. 1030B] finierit, et tamen non sine martyrio fuerit, quia multa opprobria et adversitates pro Christo sustinuit. Unde legimus eum in Actibus apostolorum (cap. V) flagellatum cum caeteris, quando ibant gaudentes a conspectu concilii, et propter verbum Dei, et propter testimonium quod habebant. Istud est verbum, de quo Joannes: In principio erat Verbum (Joan. I). Cui verbo, quia habebant illud in corde, testimonia etiam proferebant in ore, juxta illud: Corde creditur ad justitiam, ore autem confessio fit ad salutem (Rom. X). Vel quia verbum Dei gestabant in corde et ore, ostendebant testimonium in opere, nolentes idola colere, et propter hoc interficiebantur vel aperto martyrio, vel occulto, dum eos simulatores et hypocritas esse dicebant. Et clamabant omnes qui [Col. 1030C] apertum sive occultum martyrium fuerant perpessi. Voce magna dicentes: Usquequo, Domine, sanctus et verus non judicas et non vindicas sanguinem nostrum de his qui habitant in terra? Quaestio oritur in hoc loco, cur sancti jam cum Domino manentes, vindictam de inimicis expetant, cum Dominus in Evangelio dicat: Diligite inimicos vestros, et orate pro persequentibus et calumniantibus vos (Luc. VI)? Sed sciendum quia illi sancti jam in conspectu Creatoris sui consistentes, vident voluntatem illius, et ideo ab ipso accipiunt, quod eum velle facere noverunt, et de ipso bibunt quod ab ipso sitiunt. Petunt autem vindictam de inimicis duobus modis, et hoc causa charitatis, ut scilicet qui ad vitam aeternam praedestinati sunt, convertantur a malo ad bonum. Qui vero praesciente [Col. 1030D] Deo damnandi sunt, moriantur et peccare desistant, ut post hoc minorem poenam in inferno habeant, ubi unusquisque secundum qualitatem operum sustinebit magnitudinem poenarum. Quod petere utique charitatis est et misericordiae. Non autem putandum est, quod illi corporeo modo vocem emittant, sicut nos qui aereum flatum in follem ventris trahimus per organum gutturis, sed vox illorum desiderium est ipsorum. Et tanto magis quisque illorum clamat, quanto magis desiderio flagrat. De hoc Psalmista ad Dominum: Desiderium cordis eorum audivit auris tua (Psal. IX). Petunt autem de reprobis vindictam, quia optant venire diem extremi [Col. 1031A] judicii, et resurrectionem suorum corporum praestolari.

Et datae sunt illis singulae stolae albae. Per stolas albas intelligere debemus mercedem baptismi, praemium martyrii, mercedem aeternorum et gaudium coelestis patriae. Habent ergo ante resurrectionem sancti singulas stolas, quia in sola anima aeternis beatitudinibus adhuc perfruuntur, postea autem accepturi sunt binas, quando receptis corporibus immutabiles erunt in anima, et incorruptibiles in corpore. De hoc Isaias: In terra sua duplicia possidebunt (Isa. LXI). Et dictum est illis ut requiescerent tempus adhuc modicum, donec impleatur numerus conservorum et fratrum eorum. Dictio ista inspiratio est divina, qua mentibus illorum desiderantibus [Col. 1031B] diem judicii immittitur virtus patientiae, ut patienter ferant omnia, exspectantes numerum illorum qui similiter interficiendi sunt pro Christo, cum eis postmodum regnaturi, ut qui desiderant recipere sua corpora, gaudeant ex numero colligendorum fratrum. Tali modo loquitur Deus omnipotens sanctis, veluti quilibet paterfamilias habens multos filios, singulisque de agro revertentibus et rogantibus ut cibum sibi tribuat, respondet: Refectio quidem vestra parata est, sed exspectate fratres vestros, ut cum in unum positi fueritis, omnes in commune comedatis, et epulemini gaudentes. Qui interficiendi sunt sicut et illi. Vel aperto scilicet martyrio, vel occulto.

Et vidi cum aperuisset sigillum sextum, terraemotus [Col. 1031C] factus est magnus. Quid hoc loco per terraemotum debemus intelligere nisi validissimam persecutionem quae futura est temporibus Antichristi? Unde bene non simpliciter dixit, terraemotus factus est, sed cum additamento, terraemotus factus est magnus, quia sicut Dominus dicit, talis erit tunc tribulatio, qualis non fuit, neque fiet ex quo homines esse coeperunt. Et sol factus est niger sicut saccus cilicinus. Cilicio peccatores homines et rei induuntur. Sol autem Christum significat, de quo scriptum est: Vobis timentibus nomen meum orietur sol justitiae (Malach. IV). De quo etiam impii dicturi sunt gementes, Et sol justitiae non luxit nobis. Fiet itaque tunc sol tanquam saccus cilicinus, quando hi in quorum cordibus lucebit Christus, pro nihilo ducentur, et veluti peccatores [Col. 1031D] et rei interficientur a ministris Antichristi. Aliter: sol ipsos significat praedicatores, quibus Dominus dicit: Vos estis lux mundi (Matth. V). Qui utique tunc fient tanquam saccus cilicinus, quia celabunt coram impiis quidquid habebunt luminis et virtutis. In illis quoque obscurabitur sol, qui timore concussi, aut blanditiis deliniti, negabunt Christum, et ad tenebras erroris devolventur. Et luna tota facta est sicut sanguis. Luna Ecclesiam significat, quae tunc tota fiet sicut sanguis, quia non in uno loco, sed in omnibus mundi partibus persecutio Antichristi contra Ecclesiam grassabitur.

Et stellae coeli ceciderunt super terram. Coelum est sancta Ecclesia, de qua Dominus dicit: Coelum mihi [Col. 1032A] sedes est (Act. VII), et Salomon (Sap. II): Anima justi sedes sapientiae. Stellae ergo coeli sancti sunt, qui in tenebris istius vitae lucent, veluti in firmamento stellae. Qui tunc utique de coelo cadent, quando sub illa persecutione validissima, fide recedunt, qui prius fide recta et operibus justis videbantur lucere. In terram cadent, quia terrenis delectationibus inhaerebunt, et ex ipso amore terreno ad iniquitatem ruent. Unde subditur: Sicut ficus mittit grossos suos cum a vento movetur. Licet ficus in Evangelio synagogam significet, specialiter hic omnem Ecclesiam significat, de qua tunc cadent qui infructuosi fuerant et a bonis operibus vacui. Grossus enim fici appellatur fructus primi temporis, qui antequam veniant ad maturitatem, vento concussi [Col. 1032B] cadent in terram, ita et illi qui necdum pervenerunt ad maturitatem bonorum operum, et vacui sunt, concussi vento, id est extrema persecutione decident in terram, hoc est in terrenas delectationes. Qui ventus bene magnus dicitur, quia, ut supra dictum est, persecutio illa etiam electos occupabit.

Et coelum recessit sicut liber involutus. Quod est coelum, hoc est et liber, id est sancta Ecclesia, quia dum Deum habet habitatorem, habet quoque et Dei legem scriptam, non in tabulis lapideis, sed in tabulis cordis carnalis. Intuendum autem quod ipsa Ecclesia sicut liber involutus recessisse dicitur. In libro enim involuto quid interius contineatur, non videtur, nisi ab illis quibus voluntarie aperitur. Sic nimirum sancti illius temporis et suis se manifestabunt, [Col. 1032C] et extraneis se celabunt, sicut legimus in passionibus sanctorum martyrum. Cujus videlicet membra Joannes alloquitur, dicens: Nolite omni spiritui credere, sed probate spiritus si ex Deo sunt (I Joan. IV). Recedet autem Ecclesia in suis electis a reprobis, non abscessu corporis, sed fide et operatione, juxta illud (Isa. LII): Egredimini de medio ejus, populus meus, et immundum ne tetigeritis. Et omnis mons et insulae de locis suis motae sunt. Per montes in hoc loco debemus intelligere praecipuos sanctos in Ecclesia constitutos, qui caeteris eminent, sicuti montes planitiem terrae transcendunt ad quos pertinet illud, quod Dominus per prophetam dicit: Sustollam te super altitudinem terrae (Isa. LVIII), qui movebuntur, non ut a fide recedant, sed corpore et animo atque [Col. 1032D] opere recedunt a societate reproborum, audientes illud prophetae, sicut supra dictum est: Exite de illa populus meus. Hoc est de Babylone, quae peccata significat, et societatem malorum: insulae quoque Ecclesias significant, quia sicut insulae tunduntur fluctibus, ita Ecclesiae fluctibus persecutionum istius vitae tunduntur, de quibus per prophetam dicitur: Me insulae exspectabunt, et brachium meum sustinebunt (Isa. LXI). Quae similiter sicut et montes separabuntur, dum a malis fide et operatione disjungentur.

Et reges terrae, et principes et tribuni, et divites, et fortes, et omnis servus et liber, absconderunt se in speluncis et petris montium. Reges sunt, qui corpora [Col. 1033A] sua bene regere noverunt, ne scilicet vitiis insolescant, ne penuriis succumbant. Principes autem sunt minoris dignitatis sancti, qui non omnibus ut reges, sed tamen quibusdam pro concessis virtutibus resistunt. Tribuni vero, qui adhuc minoris potestatis quam principes, et ipsi inquantum praevalent, contra vitia carnis dimicant. Divites quoque non opibus, sed bonis operibus vocantur; unde Apostolus admonet divites fieri in bonis operibus, fortes, non corporis virtute, sed animi. Servus, qui conjugio obligatur. Liber quoque, a conjugio et a peccatis absolutus. Isti omnes ultima persecutione deprehensi, fugient, et abscondent se in speluncis et petris montium, id est, suffragia sanctorum hominum et angelorum expetent. Ad hos montes novissima persecutione [Col. 1033B] comprehensos hortatur fugere Dominus in Evangelio, dicens: Tunc qui in Judaea sunt, fugiant ad montes (Matth. XXIV).

Et dicent montibus et petris, id est angelis et hominibus. Qui recte montes appellantur, quia terrena despiciunt, et coelestia contemplantur. Recte petrae, quia a Christo qui est petra, roborantur. Cadite super nos, et abscondite nos a facie sedentis super thronum, et ab ira agni. Id est, misericordia animum inflectite, et nos piis vestris intercessionibus adjuvate ab ira judicantis.

Quoniam venit dies magnus irae ipsorum. Id est, damnatio reproborum. Et quis poterit stare? Id est, nullus. Si enim sancti illius iram tunc timebunt, et angeli quoque timore concutientur, quis nostrum sustinebit, [Col. 1033C] in quo et justus vix salvabitur? De hoc tempore propheta dicit: Dies illa dies irae (Soph. I). Possumus et haec in contrariam partem intelligere. Montes enim saepe in sacro eloquio superbos significant, unde est illud Isaiae: Super montem caliginosum levate signum, in quibus verbis Balthasar voluit intelligi, infidelitatis et impietatis nebula coopertum. Insulae autem appellantur, qui saecularium negotiorum fluctibus quatiuntur, et instabiles sunt. Isti tales movebuntur a bono ad malum, a fide ad infidelitatem, ut cupiditatem suam possint implere. Qui etiam sub pacis tempore non solum exterorum substantiam praeripiunt, sed etiam in morte propinquorum gaudent, atque eorum bona in suos usus convertunt. Reges autem, principes, ac tribuni, juxta [Col. 1033D] qualitatem graduum, omnes reprobos significant, majoris scilicet dignitatis homines, mediocres, et minores, qui timentes amittere regna et honorem, dum viderint Antichristum regnare et membra illius, transibunt ad eos et movebuntur ad malum, ut eis parcant, et divitias non amittant. Divites quoque appellantur peccatis, qui omne malum quod voluerint implere, libere poterunt, nec in malo aliorum auxilio indigebunt. Fortes similiter in malo intelligimus ad miscendam scilicet ebrietatem, vel ad fidem aliorum subvertendam. Servi peccato servientes sunt, quia qui facit peccatum, servus est peccati. Liberi a justitia, id est alienia justitia; unde Paulus: Cum servi essetis peccati, liberi fuistis justitiae [Col. 1034A] (Rom. VI). Isti omnes imminente futuro judicio, cur rent ad auxilium daemonum, cum desperati ad sanctorum quemlibet non praesument accedere, dicentes: Cadite super nos, et abscondite nos ab ira sedentis in throno, id est modo liberate nos, quia in vobis hactenus confisi sumus.



CAPUT VII.

Et post haec vidi quatuor angelos stantes super quatuor angulos terrae. Quatuor angeli stantes super quatuor partes terrae, principes sunt, praepositi super quatuor regna principalia, Assyriorum videlicet et Chaldaeorum, Medorum et Persarum, Macedonum et Romanorum. Super has quatuor partes terrae, stabant quatuor angeli nequam, quia eos ad sui servitii [Col. 1034B] dominum inclinaverunt. Tenentes quatuor ventos terrae, ne flarent super terram, neque super mare, neque in ullam arborem. Quod sunt quatuor angeli, hoc sunt et quatuor venti, id est quatuor daemones, principalitatem super quatuor regna tenentes. Unde in Danielis volumine legimus, quod quatuor venti pugnabant in mari magno, et quotuor bestiae consurgebant de terra, quae sunt praefata quatuor saeculi regna. Tenebant ergo angeli quatuor ventos, id est seipsos in suis membris. Quia enim diabolus et omnes iniqui unum corpus sunt, profecto et in angelis et in ventis ipse intelligitur. Ipsi angeli tenebant quatuor ventos terrae, ne flarent super terram, quia quatuor daemones singulis regnis praelati, ita tenebant omnem subjectum populum ut nullus alicujus [Col. 1034C] flatum regionis auderet contra eos emittere, aut mutire contra illos, et verbum veritatis efflare adversus idola, ut diceret: Non sunt dii, qui hominum manu efficiuntur, sed sunt simulacra ad nihilum uti lia. In terra autem diversitas provinciarum, in mari vero innumerositas designatur insularum. Per arbores quoque intelliguntur homines singuli, quia ab universitate redit ad specialitatem, quia ipsi daemones omnes homines in his quatuor regnis degentes, pro suo tenebant astrictos servitio.

Et vidi alterum angelum ascendentem ab ortu solis, habentem signum Dei vivi, et clamavit voce magna quatuor angelis, quibus datum est nocere terrae et mari, dicens: Nolite nocere terrae et mari neque arboribus. Alius angelus Dominum significat Jesum Christum, [Col. 1034D] de quo scriptum est: Vocabitur nomen ejus magni consilii angelus (Isa. IX). Ab ortu solis ascendit, quia tertia die resurrexit a mortuis, et sua resurrectione totum mundum illuminavit per evangelicam doctrinam. Unde Psalmista dicit: Qui ascendit super occasum, Dominus nomen est illi (Psal. LXVII). Venit ergo ab ortu solis, et praecepit quatuor angelis, ne nocerent terrae et mari, quia surgens a mortuis, prohibuit daemones a laesione eorum, qui ad vitam aeternam sunt praedestinati. Unde et ipsa quatuor regna sibi subdidit, et ad notitiam et ad cultum unius Dei perduxit, hinc est quod Nabuchodonosor vidit lapidem praecisum de monte, qui percussit statuam in ferreis pedibus, et comminuit pariter [Col. 1035A] aurum, argentum, et aes. In auro enim intelligitur regnum Assyriorum, in argento Medorum, in aere Persarum et Macedonum, in ferro regnum Romanorum significatur. Christus enim natus de stirpe Judaica, sine opere maritali, per praedicationem apostolorum percussit extremitatem regni Romanorum, et tunc praefata omnia saeculi regna contrivit, quae illi erant subjecta. Lapis autem crevit, et suscitatus est in regnum, quod in aeternum non dissipabitur. Unde et subditur, Quoadusque signemus servos Dei nostri in frontibus eorum. Ubi intuendum, quia cum superius unum angelum se vidisse dicat Joannes, ipse angelus nunc pluraliter loquitur dicens: Quoadusque signemus, ego scilicet et apostoli mei. Quod enim fecerunt apostoli, ipse Christus fecit, qui in ipsis habitat [Col. 1035B] juxta illud: Ecce ego vobiscum sum usque ad consummationem saeculi (Matth. XXVIII). Signum hoc, quo signantur omnes servi Dei in frontibus, ipsum signum est sanctae crucis, quod fideles in Ecclesia dupliciter, in corpore scilicet et anima, portant. In corpore scilicet, quia signantur in fronte in nomine Patris et Filii et Spiritus sancti. In anima vero, quia Christi passionem imitantur, crucifigentes se cum vitiis et concupiscentiis. Unde in Veteri Testamento praeceptum est, ut super utrumque limen de sanguine agni ponerent, quia non prodest hoc signum exterius quidquam, nisi ipsum quis accipiat et interius: fides enim si non habeat opera, mortua est. Dicit ergo: Nolite nocere terrae et mari, neque arboribus, quoadusque signemus servos Dei nostri in frontibus [Col. 1035C] eorum, ac si diceret: Nolite laedere illos qui ad vitam aeternam sunt praeordinati ante omnia saecula; unde Apostolus: Qui elegit nos ante mundi constitutionem in adoptionem filiorum Dei (Ephes. I).

Et audivi numerum signatorum centum quadraginta quatuor millia signati ex omni tribu filiorum Israel. In hoc loco finitus ponitur pro infinito nec pertinet solummodo ad duodecim tribus filiorum Israel, sed ad omnem Ecclesiam, quae per hunc numerum comprehenditur in suis electis, quod etiam natura ipsius numeri demonstrat. Ternarius enim summum bonum significat, id est sanctam Trinitatem. Quaternarius vero sacratus est similiter propter quatuor libros Evangelii. Vel propter quatuor flumina paradisi, sive etiam propter quatuor partes mundi, seu propter [Col. 1035D] quatuor virtutes principales. Sive igitur ducantur tria per quatuor sive quatuor per tria, duodecim faciunt, qui et ipse sacratus est propter duodecim tribus Israel, et propter duodecim apostolos. Millenarius enim numerus perfectionem significat, quia saepe pro universitate ponitur. Unde est: Verbi, quod mandavit in mille generationes (Psal. CIV). Ecclesia igitur, quia Trinitatis notitia ex universis generationibus aggregatur, quatuorque paradisi fluminibus irrigatur et in quatuor mundi partes distenditur, recte in duodenis millibus figuratur. Sed si in eo quod credidit perficiatur, necesse est ut duodenarius millium numerus quadra soliditate jungatur. Ducantur ergo duodecim millia per quatuor, et quadraginta [Col. 1036A] octo millia fiant. Ut vero quod credidit, ad Trinitatis contemplationem pertingat, rursum quadraginta octo millia ter multiplicentur, et de se centum quadraginta quatuor millia reddant. Nam et centenarius numerus, qui a laeva transfertur ad dexteram, generalem significat sanctorum numerum, qui in perfectione operis inventi, in dextera sunt collocandi.

Ex tribu Juda duodecim millia signati. Manifeste in hoc loco ostenditur, non nos debere hic carnalem accipere generationem, per hoc quod non secundum ordinem nativitatis suae filii Jacob ponuntur in hoc catalogo. Nam Judas qui hic primus ponitur, utique quarto loco natus est. Gad quoque hic est tertius, ibi octavus invenitur. Similiter de caeteris est intuendum. [Col. 1036B] Quod quare factum sit, ipsa nominum interpretatio manifestat: Judas quippe interpretatur confessio sive laudans, in quo Ecclesia comprehenditur, quae de peccatis praeteritis poenitentiam agit, et a laude Creatoris non cessat. Confiteor enim aequivocum verbum, et pro confessione ponitur et pro laude. Unde Dominus: Confiteor tibi, Pater coeli et terrae (Matth. XI). Et Psalmista: Confitebor tibi, Domine, in toto corde meo (Psal. CXXXVII). Ruben dicitur videns filium. Et in hoc loco ipsam Ecclesiam significat, quae filios, id est bona opera videt. Unde est: Videas filios filiorum tuorum. Filii quippe filiorum, intelligitur remuneratio operum. Spiritualis itaque est ista prosapia, quia et in Juda praecessit initium confessionum, et in Ruben succedunt incrementa [Col. 1036C] virtutum. Qui si primus poneretur, ordo nativitatis suae confunderetur. Prius enim recedimus per confessionem a malis, deinde proficimus ad subsequentia bona, ut informemur rectis et placitis. Post Ruben recte ponitur Gad, qui tentatio interpretatur, quia bene operantes solet probare tentatio. Unde cuidam dicitur: Quia acceptus erat Domino, necesse fuit ut tentatio probaret te: et quia contra easdem tentationes divina virtute praecincti fortes existunt, recte idem Gad accinctus vocatur. Unde Psalmista: Praecinxisti me virtute ad bellum (Psal. XVII). Et quia sancti clauso ostio orant Patrem, et sua opera inquantum possunt favori humano celant, ut qui videt in abscondito eis reddat. Recte etiam convenit quod idem Gad latrunculus dicitur. Et quia illata [Col. 1036D] tentatio probatos coronat, congrue post Gad:

Aser ponitur, qui beatus interpretatur. Unde est: Beatus vir qui suffert tentationem (Jac. I). Certi autem sancti de ista promissione, non solum patienter illata sibi perferunt mala, sed etiam in ipsis tribulationibus constituti a latitudine charitatis non recedunt, atque idcirco post Aser Nephthalim ponitur, qui latitudo interpretatur. Per illud enim mandatum currunt, de quo Psalmista dicit: Latum mandatum tuum nimis (Psal. CXVIII). Et quia per hoc amplissimum dilectionis praeceptum gradientes, ea quae retro sunt oblivioni tradunt, et in ante se extendunt, seque peregrinos in hac vita esse conspiciunt, ideoque et mendicos se esse fatentur, jure post Nephthalim [Col. 1037A] Manasses ponitur, qui oblitus interpretatur, vel necessitas. Oblitus scilicet, quia unum quod retro est dimittunt; necessitas vero, quia ad ea quae desiderant, necdum pervenerunt. Hinc Psalmista: De necessitatibus meis erue me (Psal. XXIV).

Unde et bene post Manassen Simeon collocatur, qui audivit tristitiam appellatus interpretatur, quia videlicet desiderium illorum postulantium dissolvi, ut possint esse cum Christo, saepe differtur, non tamen aufertur. Unde necesse est etiam ut nomen habitaculi retineant, quod idem Simeon sonare videtur: quoniam qui moerent in tabernaculo corruptionis, debent gaudere de habitaculo aeternae quietis, scientes quia in terrena eorum habitaculo dissolvitur, habent aedificationem in coelis, domum non manufactam. [Col. 1037B] Cui Levi succedit, qui additus dicitur, quia videlicet tales jam omnia conculcantes terrena, superadducunt sibi praecepta non jussa, ut est virginitas, erogatio dimidii bonorum vel facultatum, et caetera hujusmodi, quae non jussu, sed consilio sunt superaddita. Quibus nimirum bene convenit, quod Issachar post Levi annectitur, qui merces interpretatur. Talibus enim debetur merces remunerationis, quorum uni dicit Jeremias: Quiescat vox tua ploratu, quoniam merces est operi tuo (Jerem. XXXI). Tales autem qui ita vivunt, et solummodo pro remuneratione aeternae vitae laborant, solent aliquando tentationes probare. Unde bene post Issachar:

Zabulon ponitur, qui interpretatur habitaculum fortitudinis. Non enim tales succumbunt tentationibus, [Col. 1037C] sed virtus in infirmitate perficitur. De talibus dicit Apostolus (Hebr. XI): Convaluerunt de infirmitate. Fortes facti sunt in bello, quia corpus illorum quod ab inimicis putatur infirmum, et per quod animae parant interitum, invenitur invictum. Qui etiam dum a malis persequuntur talentum divini verbi sibi creditum expendere quoque inimicis non cessant, atque idcirco post Zabulon bene Joseph, qui augmentum vocatur, subjungitur, quia ut augmentum lucri de accepta pecunia referant, hanc inimicis erogare non trepidant. Et quia omnes isti in dextera sunt aeterni regis locandi, qui in virginibus, continentibus, ac bonis conjugatis, in duodecim istis inveniuntur profectibus animarum, bene post hos omnes Benjamin ponitur, qui filius dexterae interpretatur. Quasi enim [Col. 1037D] ab ejus dextera generantur, qui ejus virtute in hoc saeculo proteguntur. Hoc etiam non est praetereundum cur Dan de hoc catalogo fuerit ejectus, cum in caeteris libris sicut et caeteri fratres inveniatur. Manasses enim qui non fuit filius Jacob, sed qui alienigena matre natus est, id est, de Aseneth filia Putipharis sacerdotis Heliopoleos, locum ejus teneat. Ad quod dicendum, quod de Dan nasciturus est Antichristus, juxta illud Jacob, Fiat Dan coluber in via, etc., usque cadat ascensor ejus retro (Gen. XLIX). Ejicitur itaque ex hoc loco Dan, ut ostendatur Antichristus ex numero sanctorum ejiciendus. Aliter: Dan interpretatur judicium transiens Hebraeorum; quia scilicet, postquam veritas apparuit, omnia illorum [Col. 1038A] sacrificia et victimae transierunt, et veritas surrexit per Manassen, hoc est per populum gentilem, quae oblivioni tradidit idola. Finito enim sacerdotio quod in figura praecesserat, statim surrexit verum in Ecclesia sacerdotium secundum ordinem Melchisedech. De hoc enim Dominus per prophetam dicit: Ecce dies venient et consummabo super domum Juda testamentum (Jerem. XXXVIII). Et Apostolus: Quod enim antiquatur et senescit, prope interitum est. Jam enim Domino adveniente, illud sacerdotium Judaeorum in vetustatem fuerat versum, et ad senium declinabat, ideoque cito periit adveniente vero sacerdote Christo. Recte ergo sexto loco pro Dan, qui inde est ejectus, Manasses constituitur, quia videlicet in sexta mundi aetate, adveniente Domino Jesu [Col. 1038B] Christo, Judaica plebs et sacerdotium et omne bonum perdidit, et in ejus loco Manasses, id est populus gentilis est ascitus, atque in filium adoptatus. Et sicuti Dan de hoc catalogo spirituali est ejectus, ita omnes reprobi ejicientur de consortio sanctorum in die judicii.

Post haec viai turoam magnam, quam dinumerare nemo poterat. Hoc est, postquam audivi numerum fidelium qui comprehenduntur in duodecim tribubus Israel, vidi turbam quam dinumerare nemo poterat. Numerus electorum apud Deum finitus est, sed apud homines est infinitus. Unde ad homines est referendum quod dicitur: Quam dinumerare nemo poterat. Ex omnibus gentibus et tribubus et populis et linguis. Cum dicit ex omnibus gentibus, et deinde subinfertur, [Col. 1038C] Et tribubus, ostendit quia in omnium gentium nomine comprehenduntur fideles omnium tribuum, et econtra in tribuum nomine comprehenduntur fideles omnium gentium. Sancta Ecclesia in tres ordines dividitur, in praelatos, conjugatos, et continentes. Numerus ergo praemissus non est accipiendus pro finito, sed pro infinito. Stantes ante thronum et in conspectu Agni. Per thronum (sicut frequenter dictum est) intelligitur Ecclesia, quae est sedes Dei, secundum illum: Anima justi sedes sapientiae (Sap. V). Stat Ecclesia ante thronum, id est ante seipsam, quia circumspecta est, et sibi providet, ne aliquid indecens faciat. Stat, dum animum suum in soliditate dilectionis et fidei roborat. Hinc Psalmista: Statuit supra petram pedes meos (Psal. XXXIX). In [Col. 1038D] conspectu etiam agni stat, quia de sua conscientia fida, omnia opera sua vult videri a Deo, a quo remuneretur, unde et unus ex his astantibus dicebat: Vivit Dominus in cujus conspectu sto (IV Reg. III). Amicti stolis albis. Per stolas albas accipe sinceritatem et puritatem baptismi, purgationem occulti et aperti martyrii, ablutionemque fontis lacrymarum. Ante Mediatoris adventum, corda humani generis maculis peccatorum erant respersa, sed dealbata postea sunt tribus modis superius dictis. Sunt multi, qui has stolas post baptismi ablutionem mundas conservant, quia nullum mortiferum crimen admittunt. Alii sunt, qui coinquinantur diversis sceleribus, sed ut ad pristinum decorem redeant, se occulto vel aperto martyrio [Col. 1039A] gemitibus lacrymarum candificant, sicque ut omnes fideles stolas habeant superius positas. Et palmae in manibus eorum. Per palmas triumphus victoriae designatur, per manus vero virtus operationis exprimitur. Palmas ergo in manibus habent electi, dum quolibet modo triumphant de antiquo hoste et hujus saeculi voluptatibus. Vel per manus intellige potestatem. Quod enim per manus potestas designetur, habes in Evangelio, dicente Domino: Nemo potest rapere oves meas de manu mea (Joan. X), hoc est de potestate. Potestatem enim accepimus ut filii Dei essemus, dicente beato Joanne: Quotquot crediderunt in eum, dedit eis potestatem filios Dei fieri, his qui credunt in nomine ejus. Palmas habemus in manibus, hoc est victorias, cum de operibus bonis [Col. 1039B] contra diabolum et incentiva carnis triumphamus. Cujus nimirum victoriae summa, in capite membrorum consistit.

Et clamabant voce magna, dicentes. Vocem magnam, non strepitum vocis, sed desiderium summum sanctorum accipiamus. Unde est: Desiderium pauperum exaudivit Dominus (Psal. X). Hinc Moysi cum nihil exterius diceret, sed intus tantum gemens oraret, Dominus ait: Quid clamas ad me (Exod. XIV)? Salus Deo nostro, qui sedet super thronum, et Agno. Salus omnibus quaecunque tribuitur hominibus, sive in corpore, sive in anima, ipsi est deputanda; unde Psalmista: Domini est salus, et super populum tuum benedictio tua (Psal. III). Salus Deo nostro, id est Deo Patri: et Agno, id est Dei Filio, qui sedet super thronum, qui [Col. 1039C] Agnus appellatur propter innocentiam et victimationem. Sicuti autem hic introducit Patrem et Filium sedentem, et intelligitur Spiritus sanctus, ita superius ubi solum Filium commemoravit, Pater et Spiritus sanctus pariter intelliguntur. Tale quid legimus in Evangelio, Domino dicente: Haec est vita aeterna, ut cognoscant te Deum verum, et quem misisti Jesum Christum (Joan. XVII). Ista est enim consuetudo divinae Scripturae, sicut supradictum est, ut ubi ponit Patrem et Filium, simul intelligatur Spiritus sanctus. Super thronum sedet, id est super Ecclesiam, quae est sedes Dei, regnatque in cordibus fidelium habitando.

Et omnes angeli stabant in circuitu throni et seniorum et quatuor animalium. Quod sunt throni, hoc [Col. 1039D] sunt seniores, hoc et quatuor animalia. Genus in genere est in hoc loco, sicut legimus supra de arca et de octo animabus. Ecclesia enim propter diversa officia diversis modis exprimitur. Quia enim Dominus in Ecclesia regnans, singulariter cuncta examinat, recte per unum thronum designatur: quia vero ipsa Ecclesia in capite suo aliorum facta judicat, recte per seniores: quia quoque pascuis virentibus per fidem, jam in quibusdam membris inhaeret, in quibusdam vero per spem fruitur, bene per animalia: quia haec ventura praedicando annuntiat, aperte per angelos: quia etiam ex diversis gentibus aggregatur, jure per turbam figuratur. Unde et auctor hujus revelationis ut hanc turbam innumerabilem [Col. 1040A] ipsos esse angelos ostenderet, solummodo eorum casum commemorat. Neque enim convenit ut angelis adorantibus homines rigida cervice starent. Angelos itaque hic accipimus ipsos electos qui designantur per viginti quatuor seniores, qui recte angeli vocantur, quia vitam aeternam annuntiant. Electi, ut diximus, angeli sunt, qui aliquando stantes, aliquando sedentes introducuntur. Stantes, sicut hic: sedentes, sicut ibi: Illic sederunt sedes in judicio (Ps. CXXI). Et: Sedebitis super sedes duodecim judicantes duodecim tribus Israel (Matth. XIX). Ipsi sunt in circuitu throni, quia Ecclesiam doctrina, prece, exemplo undique ambiunt. Et ceciderunt in conspectu throni in facies suas. Casus iste humilitatis indicium est, quia electi quidquid boni habent, non suis meritis, sed gratiae [Col. 1040B] Dei deputant, a quo omnia bona sumuntur, secundum illud: Omne datum optimum et omne donum perfectum desursum est, descendens a Patre luminum (Jacob. I). Et nota quod electi in faciem, reprobi vero retro cadunt, quia electi videlicet in futuro sibi prospiciunt, reprobi vero quae eos in futuro sequantur, providere negligunt. Et adoraverunt Deum, dicentes: Amen, benedictio, et claritas, et sapientia, et gratiarum actio, honor, et virtus, et fortitudo Deo nostro in saecula saeculorum. Amen. Haec omnia cum pertineant ad sanctam Trinitatem, quae unus et verus est Deus, specialiter tamen ad incarnati Verbi personam referuntur, et infidelium ora Judaeorum hac auctoritate clauduntur. Ipsi enim dicunt Christus vester purus homo fuit. Nec mendax, sed Deus et homo una [Col. 1040C] veritas, quod sonat amen, quia amen dicitur verum vel fideliter. Ipsi etiam dicunt: Maledictio congruit crucifixo, quia maledictus homo qui pendet in ligno (Deut. XXI). Nos e contrario dicimus, quod nulli melius convenit benedictio, quam illi qui maledictum legis abstulit a nobis, et benedictionem Abrahae ad gentes pervenire fecit. Ipsi quoque dicunt: Non convenit homini mortuo claritas, sed soli Deo vivo. Nos e contrario dicimus nemini magis quam illi ascribendam claritatem, quia in divinitate manens ipse est auctor lucis aeternae, et humanitate ad horam mortuus, tertia die surrexit per gloriam Patris, et est illi claritas comparticeps, et vivit ac sedet in dextera Dei Patris. Ipsi nihilominus dicunt: Non est vester Christus illa sapientia, quae attingit a fine [Col. 1040D] usque ad finem fortiter, quoniam parvulus ex nostra sorore natus est, et per incrementa temporum sapientia ut homo profecit. Nos econtra dicimus: Non est illa sapientia passa detrimentum in assumpto homine, cum idem secundum quod homo erat, profecit sapientia, sed magis haec ab illa sumpta mansit una sapientia, qua sapientia mundus est factus, et restauratus homo de terra creatus, de terra ad coelum sublevatus. Ipsi dicunt: Nulla ei debetur gratiarum actio pro salute animarum, quia suam ipse liberare non potuit: nos econtra: Nulli convenientius quam illi debetur gratiarum actio, qui ut afferret salutem animarum nostrarum, propria potestate voluit animam ponere: quod si nollet, nunquam [Col. 1041A] poneret. Ipsi etiam dicunt: Nulla ratio permittit honorem deitatis illi ascribi, qui exprobratur irrisus, contemptu dignus habitus est. Et nos econtra: Per hoc a nobis dignius honorandus est, quia pro nobis indigna sustinuit. Ipsi etiam nihilominus dicunt: Non fuit Christus aeterna virtus et fortitudo, quia lassari potuit ex itinere. Nos econtra respondemus, Quia quod infirmum est Dei, fortius est hominibus (I Cor. I). Illius enim infirmitas totam mundi fortitudinem ac virtutem prostravit.

Et respondens unus de senioribus dixit mihi: Hi qui amicti sunt stolis albis, qui sunt et unde venerunt? et dixi illi: Domine mi, tu scis. Quare dicit, respondens: nulla interrogatione praemissa? Consueto more Scripturae loquitur, quae solet plerumque nullo [Col. 1041B] interrogante, ita respondentis voce proferre sententiam. Unde in Evangelio legimus quia respondens Jesus dixit: Confitebor tibi, Domine, Pater coeli et terrae (Matth. XI). Et alibi legimus, quia respondens angelus dixit mulieribus: Nolite timere (Matth. XXVIII), nulla interrogatione ipsarum mulierum praemissa. Hoc autem in hac revelatione unius senioris responsio dissimilitudinis habet ex illis, quia ista interrogativa est, illa indicativa. Quid itaque in uno seniore accipimus, nisi ordinem prophetarum unitatem omnium praedicantium? Viginti quatuor enim seniores propter numerum duorum testamentorum, qui duodenario duplicato numero in duodecim tribubus et duodecim apostolis exprimuntur, saepius hic frequentantur. In uno vero seniore unitas eorumdem [Col. 1041C] testamentorum. Vel certe senior ipse seniorum, Dominus videlicet praedicatorum designatur. Ideo autem interrogat senior, ut quaerat Joannes, quaerens audiat, audiens intelligat, intelligens ad imitanda quae quaerit, semetipsum accendat. Denique ostenduntur ei amicti stolis albis, ut talem habitum, tale concupiscat indumentum. Sed statim requiritur qui sint, aut unde venerint, quatenus scilicet si vult in talium transire numerum, dum audit qui sint et unde venerint, studeat talis esse, quales illos cernit, satagat inde venire, unde alios venire cognoscit. Quid vero sint stolae albae, paulo superius dictum est. Dicatur igitur: Hi qui amicti sunt stolis albis, qui sunt et unde venerunt? ac si praedicatores sancti, vel Dominus praedicatorum piis auditoribus diceret: [Col. 1041D] Quotquot ante mundi constitutionem electi sunt, nunquid amatores mundi sunt? nunquid voluptatum suarum sectatores? nunquid per iter voluptatis ambulaverunt? Ad haec cum Joannes ex persona bonorum auditorum uni seniorum respondit: Domine mi, tu nosti, rursum ille ex persona Domini vel praedicatorum ejus subinfert.

Hi sunt qui venerunt de tribulatione magna, et laverunt stolas suas, et dealbaverunt eas in sanguine Agni. Cujus videlicet vox toto isto tempore per ora docentium talia clamat, talia praedicat. Unde et in eo quod dicit: Venerunt trium temporum summam concludit, praeteriti scilicet, praesentis, et futuri, pro eo quod est, venerunt, veniunt, atque venturi sunt. De [Col. 1042A] tribulatione magna, hoc est, adversitatibus hujus saeculi, juxta quod Apostolus ait: Oportet nos per multas tribulationes introire in regnum Dei (Act. XIV); et Psalmista: Multae tribulationes justorum (Psal. XXXIII). Magnas quippe sancti tribulationes perferunt, dum alios jugulo stravit gladius, alios crucis patibulo affixit, alios in se subjectos aqua absorbuit, alios edax flamma consumpsit. Nec solum pertinent ad hanc gloriam, qui ejuscemodi corporaliter tormenta perferunt, sed et illi, qui in pacis tempore pie vivere in Christo cupiunt, et persecutionum opprobria, irrisionesque aliorum pro Christo sustinent, vel jejunia adhibent, vigiliis insistunt, orationes multiplicant, voluntates proprias gladio praecepti interficiunt, sicque suas stolas, hoc est, sua corpora in [Col. 1042B] sanguine agni candificant, dum Christi, capitis videlicet sui, imitantur exempla, vel pro illo patiendo, vel aliorum illatas contumelias patientur tolerando, vel semetipsos vitiis et concupiscentiis mortificando.

Ideo sunt ante thronum Dei, et serviunt ei die ac nocte in templo ejus. Et qui sedet in throno, habitat super illos. Ac si diceretur: Propterea ad numerum pertinent electorum, propterea thronus Dei, propterea templum Dei sunt, propterea in templo ejus sanctam illi exhibent servitutem, quia talibus vestimentis induti, quia sanguine agni videntur abluti. Ipsi enim a conditore tanquam thronus praesidentur, ipsi tanquam templum inhabitantur, ipsi et ante thronum in templo Deo servire probantur, quia et ipsi sunt simul templum et thronus Dei. Nam quod dixit: Sedet [Col. 1042C] in throno, hoc repetivit, dicens: Habitat super illos, ubi et thronum et templum eos esse demonstravit. Serviunt autem die ac nocte, id est in prosperis et adversis fidei atque operationis rectitudinem servant. Dies enim prosperitatem, nox vero significat hujus saeculi adversitatem, sed in utriusque sancti Deo serviunt, quia eos nec prosperitas, nec adversitas a beata institutione et libera conditoris sui servitute valet inclinare, et haec in Ecclesia, hoc est in semetipsis.

Non esurient neque sitient amplius, et non cadet super illos sol, neque ullus aestus; quoniam Agnus qui in medio throni est, reget illos, et deducet eos ad vitae fontes aquarum. Causa redditur, cur non esurient, neque sitient, neque solem (id est, aestum) patientur, [Col. 1042D] quia vestimentis albis coruscare videntur, cum dicitur: Quoniam Agnus qui in medio throni est, reget eos, et caetera. Non esurient, neque sitient, inquit. Famem quippe sancti jam non patientur, quia praesentia illius satiabuntur, qui est panis vivus de coelo descendens. Hinc Psalmista: Satiabor dum manifestabitur gloria tua (Psal. XVI). Sitim quoque non sustinebunt, quia ipse est potus vitae. Unde Psalmista (Psal. XXII): Dominus regit me, etc., usque Super aquam refectionis educavit me. Et non cadet super illos sol neque ullus aestus, hoc est adversio aliqua, tribulationisve angustia, vel persecutionis et tentationis molestia non eos gravabit, quia ipsius obumbratione tegentur. Cui Psalmista dicit: Obumbra [Col. 1043A] caput meum in die belli (Psal. CXXXIX). Solis quippe et aestus nomine saepe solet tribulatio persecutionis accipi. Unde de seminibus jactis in Evangelio ipse Dominus dicit, quia quod supra petram cecidit, sole orto aestuavit. Agnus vero qui in medio throni est, reget eos, hoc est, Christus in medio Ecclesiae suae consistens, eos gubernabit, et ad vitae fontes aquarum deducet eos, hoc est, ad contemplationem sanctae Trinitatis. Hinc Psalmista: Apud te est fons vitae, et in lumine tuo videbimus lumen (Psal. XXXV). Quod tale est, quasi diceret: In fonte tuo videbimus fontem. Spiritus quoque sanctus fons appellatur, ut in Evangelio ipse Dominus dicit: Si quis sitit, veniat et bibat, et de ventre ejus fluent aquae vivae; ut quid aquarum fons, et non simpliciter [Col. 1043B] fons introducitur, nisi quia simplicitas donorum per hanc sententiam exprimitur? Unus enim fons propter unitatem naturae Patris, Filii et Spiritus sancti. Aquarum vero fons propter numerositatem, ut diximus, gratiarum introducitur. Ad vitae itaque fontes aquarum deducet eos, hoc est, ad contuendam sanctae Trinitatis majestatem, quo fame ac siti depulsa, nec solem nec aestum patientur vitiorum, vel perturbationum nullo calore urentur. Et absterget Deus omnem lacrymam ab oculis eorum. Deus omnipotens miro pietatis affectu aliquando patrem, aliquando matrem se ostendit, quia plangentium filiorum lacrymas abstergit. Hinc ut pater aversos filios revocat, dicens: Convertimini filii revertentes, et sanabo aversiones vestras (Jer. III). Materna quoque viscera pietatis [Col. 1043C] transcendens, ait: Nunquid oblivisci potest mulier infantem suum, ut non misereatur filio uteri sui (Isa. XLIX)? Tamen si illa oblita fuerit, ego non obliviscor tui. Ecce amat ut pater, ecce miseretur etiam ultra matrem, lacrymasque ab oculis tergit electorum. Notandum autem quod omnem lacrymam abstergere Deus promittat. Variae enim sunt electorum lacrymae, quoniam alius propterea plangit, quia malum egit, quia bonum non fecit; alius, quia dura correptionis flagella sustinet; alius, quia vitiis impugnatur; alius, quia diu a regno peregrinatur. Talique modo varii sunt in hac vita fletus sanctorum, qui tunc utique abstergentur ad plenum, quando instante tempore gaudii aeterna jucunditas succedet, juxta illud: Beati qui lugent, quoniam ipsi consolabuntur [Col. 1043D] (Matth. III). Et alibi: Iterum autem videbo vos, et gaudebit cor vestrum (Joan. XVI). Tunc utique absterget omnem lacrymam, quoniam nihil eis adversi accidere potuit, unde vel modicum contristentur.



CAPUT VIII.

Et cum aperuisset sigillum septimum, factum est silentium in coelo, quasi media hora. Coelum (ut frequenter jam diximus) justorum Ecclesia vocatur, quae scilicet dum a frequentia rerum corporalium, contemplatione intima cujusdam secreti secessum petit, et cogitationum tumultus reprimens, in internae quietis secretum penetrat, quasi quoddam silentium Deo in mente praeparat. Sed quia in hac [Col. 1044A] vita nequaquam contemplatio perfecte agitur, animoque renitenti cogitationum tumultus se ingerunt, recte per silentium quasi media hora factum dicitur. Quod si in hac vita fuisset perfectum, nequaquam quasi media hora quae imperfectionem significat, sed integra perhiberetur factum, quae perfectionem demonstrat. Quasi ergo media hora fit silentium in coelo, cum electorum animus in hac mortali vita, et aliquid de superna quiete percipit, et tamen in eo quod perceperat, diu stare non valet.

Et vidi septem angelos stantes in conspectu Dei, et datae sunt illis septem tubae. Ordo praeposterus est in hoc loco, quia prius venit unus angelus ante altare, habens thuribulum aureum in manu sua, [Col. 1044B] et sic septem angeli acceperunt septem tubas. Per septem angelos, praedicatores universalis Ecclesiae intelliguntur, qui bene angeli vocantur, quia aeternam vitam nobis annuntiant de quibus scriptum est: Angeli pacis amare flebunt (Isa. XXXIII). Recte etiam septenario numero exprimuntur, quia videlicet septiformi spiritu replentur. Recte septenario numero terminantur, quia universitati credentium praeponuntur, septenario enim numero et universitas et perfectio designatur; unde est: Septies in die laudem dixi tibi (Psal. CXVIII). In conspectu quoque Dei stare perhibentur, quia calcatis omnibus terrenis voluptatibus, contemplationi quoque Dei adhaerent, ejusque voluntatem, qui nusquam deest, considerant: et quod ei placere sciunt, opere perficiunt. Hinc Paulus ait: [Col. 1044C] Sicut ex Deo coram Deo in Christo loquimur (II Cor. XII). Et Elias: Vivit Dominus in cujus conspectu sto (III Reg. XVII) Per septem quoque tubas, Scriptura Veteris ac Novi Testamenti intelligitur, propter septiformem Spiritum, per quem omnis Scriptura dictata est, et intelligentibus reserata. Quae Scriptura tubae comparatur, quia magna annuntiat; unde ipsis praedicatoribus dicitur: Quasi tuba exalta vocem tuam. Datae sunt illis ab angelo, id est, a Christo qui omnibus doctoribus intelligentiam divinorum voluminum in utroque testamento dedit; unde sequitur:

Et alius angelus venit, et stetit ante altare, habens thuribulum aureum. Iste angelus alius, qui stetit ante altare, intelligitur homo Christus Deus, de quo [Col. 1044D] propheta dicit: Vocabitur nomen ejus magni consilii angelus. (Isa. IX). Ipse est enim nuntius paternae voluntatis qui venit et stetit ante altare cum aureo thuribulo, ut ostenderet quia ipse est verus pontifex futurorum bonorum. Sacerdotis quippe ministerium est altari assistere, et aptatum aromatibus thymiam a sollicite cremare. Ipse est enim angelus angelorum, et pontifex pontificum. Porro ante altare, id est, ante omnem ecclesiam, quae igne divini amoris accenditur, et verum sacrificium (id est, cor contritum) Domino offert, semetipsum mactans, ut hostia viva et rationalibus fiat, ante hoc altare enim stat angelus, id est, pontifex verus, per quem omnia munera nostra Deo Patri mittimus: unde et sacerdotes [Col. 1045A] singulis suis orationibus ejus memoriam faciunt, ut per illum exaudiantur, dicentes: Per Dominum nostrum Jesum Christum. Unde intuendum, quod Joannes ita haec descripsit, dicens: Venit et stetit. Venire quippe ad humanitatem pertinet, per quam habuit transire de loco ad locum: stare autem ad divinitatem, per quam ubique praesens est, juxta illud: Coelum et terram ego impleo (Jer. XXXIII). Venit ergo ad nos per humanitatem, quia Verbum caro factum est, et habitavit in nobis, qui ubique habet esse per divinitatem, secundum quam omnia facta sunt. Habens thuribulum aureum. Quid per thuribulum aureum in quo ignis ponitur, nisi corpus Domini intelligere debemus? Tunc enim accepit thuribulum, quando suae divinitati nostram [Col. 1045B] conjunxit mortalitatem, quod thuribulum bene aureum dicitur, quia videlicet in ipso sunt omnes thesauri sapientiae et scientiae, absconditi. Verbum enim, et homo una est sapientia, de qua scriptum est: Accipite sapientiam sicut aurum. Possumus et per thuribulum aureum, in quo cremantur aromata, intelligere Ecclesiam, quae igne divini amoris accensa, mundas ad Deum dirigit orationes, dicens cum Psalmista: Dirigatur oratio mea sicut incensum in conspectu tuo (Psal. CXL). Nam et ipsa sapientia repleta est, quam ab ipso suo percepit capite. Et data sunt illi incensa multa. Quid incensa significent, et supradictum est, et hic aperte manifestestatur, cum subditur: Ut daret de orationibus sanctorum omnium super altare aureum, quod est ante thronum. Ipsi enim angelo [Col. 1045C] dantur incensa, ut ea super altare, hoc est, super semetipsum offerat Deo Patri, per quem orationes et omnia opera sua sancti ad Patrem dirigunt, juxta quod scriptum est: Si quis peccaverit, advocatum habemus apud Patrem Jesum Christum justum, et ipse est propitiatio pro peccatis nostris (I Joan. II).

Et ascendit fumus incensorum de orationibus sanctorum de manu angeli. Sicut fumus ex crematis aromatibus procreatur, sic virtus compunctionis ex studio orationis gignitur. Sed de manu angeli coram Deo ascendunt, quia per Redemptorem nostrum, quae a fidelibus committuntur, ad Deum Patrem perveniunt. Quia vero ignis mittitur in thuribulo, ut inde fumus generetur, patet (sicut dictum est) quod per [Col. 1045D] thuribulum et ipse Dominus, et totum corpus ejus intelligitur, in quo mittitur ignis Spiritus sancti, de quo Dominus dicit: Ignem veni mittere in terram. (Luc. XII). Isto igne electi accensi, et fumum compunctionis ad Deum per Christum dirigunt, et ad Dei amorem et proximi accenduntur.

Et accepit angelus thuribulum, et implevit illud de igne altaris. Tunc enim angelus thuribulum accepit, cum Dominus sibi intra uterum virginis naturam humanam conjunxit, vel cum primum in Judaea discipulos elegit, quia non de alio spiritu, sed ex seipso de quo impleta est Ecclesia, ipse replevit corpus suum; verum caeteros ad mensuram, ipsum autem plenitudo spiritus implevit. Et misit in terram. Hoc [Col. 1046A] dupliciter potest intelligi. Primum enim misit Spiritum sanctum in terram, hoc est, in apostolorum corda, quando resurrectionis suae tempore surgens a mortuis, insufflavit et dixit eis: Accipite Spiritum sanctum (Joan. X); deinde misit eumdem Spiritum sanctum in terram, hoc est, in corda gentilium, qui crediderunt in eum per praedicationem apostolorum; primum fecit in Judaeis, hoc per se quos collegit ad fidem suam, deinde in gentibus, ad quorum salutem misit apostolos, qui credentes in eum, meruerunt accipere Spiritum sanctum. Et facta sunt tonitrua, et voces, et fulgura, et terraemotus. Praedicantibus apostolis facta sunt ista tonitrua, id est, comminationes et terrores ut: Omnis arbor quae non facit fructum bonum, excidetur, et in ignem mittetur [Col. 1046B] (Matth. VII). Et: Tunc dicet rex his qui a sinistris erunt: Discedite a me, maledicti, in ignem aeternum (Matth. XXV). Et voces exhortationum, ut: Beati mundo corde, quoniam ipsi Deum videbunt (Matth. V). Et: Beati qui habitant in domo tua, Domine: in saecula saeculorum laudabunt te (Psal. LXXXIII). Et fulgura et terrores miraculorum, quibus fideles et ad vitam praeordinati illuminabantur. Alii enim excaecabantur, assignantes ea diabolo potius quam Deo. Terrae motus, id est, persecutiones contra credentes, quibus illi exercentur.

Et septem angeli qui habebant septem tubas, praeparaverunt se ut tuba canerent, id est, omnes praedicatores universalis Ecclesiae, qui habebant scientiam duorum testamentorum, praeparaverunt se ut tuba [Col. 1046C] canerent, id est, ut Evangelii doctrina insonarent. Duobus modis se praeparant electi ad praedicandum: primo, quia antequam verbum praedicationis ad publicum proferant, cogitant quemadmodum singulis personis verbum aptent secundum qualitates singulorum, quomodo scilicet servis, quomodo dominis, quomodo praelatis, quomodo subjectis, quomodo simplicioribus, quomodo perfectioribus, sicut Paulus, qui benignos hortabatur dominos, ut misericordiam impenderent servis, scientes quoniam communis omnium Dominus in coelo est. Servos quoque monebat ut debitum impenderent dominis, non ad oculum servientes. Vel certe praeparant se, quia quae praedicaturi sunt, prius ipsi faciunt, primumque ea in se ostendunt factis, deinde etiam verbis, [Col. 1046D] ut simplices exemplo erudiantur operis: perfectiores vero, verbo exhortationis. Sic enim fecit et Dominus, juxta quod Lucas dicit: Quia coepit Jesus facere et docere (Act. I).

Et primus angelus tuba cecinit. Quod est primus angelus, hoc sequentes: quia quod unus, hoc sunt et septem, id est, omnis Ecclesia sanctorum. Et facta est grando et ignis mista in sanguine. Per grandinem ira omnipotentis Dei designatur, unde scriptum est: Ira Domini sicut grando descendens. Per ignem autem, odium et invidia intelligitur reproborum adversus sanctos. Statim enim ut apostoli coeperunt praedicare grandinem, id est, vindictam Dei, reprobi accensi sunt zelo et odio, quod per ignem [Col. 1047A] designatur. Quod autem post ignem sanguis sequitur, ad damnationem reproborum pertinet, quia videlicet velut homicidae humanum sanguinem fundentes, ita tales qui insecuti sunt veros praedicatores, peribunt, dicente Domino: Qui odit fratrem suum, reus erit judicio (Matth. V). Et Joannes: Qui odit fratrem suum, homicida est (I Joan. III). Non autem mirum, si inde electi clementiam inveniunt, unde reprobi iram incurrunt, dicente Apostolo: Quia aliis sumus odor mortis in mortem, aliis odor vitae in vitam (II Cor. II). Et Simeon de ipso Domino: Ecce positus est hic in ruinam et resurrectionem multorum in Israel (Luc. II). Et missum est in terram, et tertia pars terrae combusta est, et tertia pars arborum combusta est, et omne fenum viride [Col. 1047B] combustum est. Per terram terreni homines designantur, super quos ira omnipotentis Dei cadit. Sed cum dictum est, quod tertia pars terrae combusta est, sic videntur, haec verba sonare, quasi in duabus partibus electorum plures remanserint, quam in tertia perierint, sed non est ita, quia scriptum est: Multi sunt vocati, pauci vero electi. In duabus itaque partibus comprehenduntur omnes boni, qui divisi sunt in duali numero, id est, in praelatis et subjectis, in praedicatoribus et auditoribus, de quibus supradictum est: Beatus qui legit et audit verba prophetiae hujus. In tertia autem parte omnes reprobi, id est haeretici, pagani, Judaei, et falsi christiani. Super hos omnes grando, id est ira Dei, venit et ignis aeternae damnationis, cum sanguine, id [Col. 1047C] est, vindicta homicidii et caeterorum peccatorum, quae per sanguinem intelliguntur, juxta illud: Libera me de sanguinibus (Psal. L). Verum hoc est terra, quod arbores, id est malorum summa. Ipsi enim sunt terra quaerentes terrena, ipsi quoque arbores instabilitate nutantes, de quibus per Apostolum dicitur: Hi sunt arbores autumnales, infructuosae, eradicatae, bis mortuae. Quod autem omne fenum viride combustum esse dicitur, repetita sententia est, in tertia parte scilicet, sicut et supra, id est memorata pars malorum qui fenum sunt, hoc est, illecebrosi et voluptuosi, luxuriam suam sequentes. De talibus propheta dicit: Omnis caro fenum, et omnis gloria ejus ut flos feni (Isa. XL). Quo contra: Qui de panibus Dei reficiuntur, super fenum [Col. 1047D] discumbunt, quia omnes in se carnales voluptates comprimunt.

Et secundus angelus tuba cecinit, et tanquam mons magnus igne ardens missus est in mare. Mons magnus est diabolus, qui se extollit in altitudinem superbiae, unde et in principio suae creationis voluit fieri similis illi de quo scriptum est: Erit in novissimis diebus praeparatus mons domus Domini in vertice montium, dicens: Ascendam super altitudinem nubium, et ero similis Altissimo (Isa. II et XIV). Vel etiam propterea mons appellatur, quia in novissimo tempore ingredietur perditum hominem, et ipse Deo similem se esse ostendet, juxta quod Apostolus ait: Adversabitur et extolletur super omne quod dicitur [Col. 1047A] Deus aut quod colitur (II Thess. II). Igne ardet, hoc est, malitia et invidia torquetur. Unde et primum hominem idcirco decepit, quia invidit ei locum quem ipse perdiderat. Missus est in mare, hoc est, in mundum, et in cordibus reproborum habitare coepit. Canente itaque tuba angelo, mons magnus igne ardens missus est in mare, quia praedicante Ecclesia in suis doctoribus, exclusus est ab his diabolus qui ad vitam aeternam erant praeordinati, et compulsus est redire ad suos, non quod in eis ante non fuerit, sed quod abjectus ab istis, eo amplius reprobis damnari coepit. Et facta est tertia pars maris sanguis. Sic visum est illi factum in mari, sicut olim fuerat factum in Aegypto, ad egressum filiorum Israel. Porro per aquam in sanguinem versam, sapientia [Col. 1048B] carnalis intelligitur, quae in sanguinem vertitur, quando aperte mala agere persuadet, non solum eos qui extra Ecclesiam, sed etiam haereticos et falsos christianos qui suas voluntates sequi desiderantes, defendere se conantur, per suam sapientiam et inanem philosophiam. Unde scriptum est: Littera occidit, spiritus autem vivificat (II Cor. III). Et sic ad perversitatem erroris vertitur sapientia carnis. Tertia autem pars creaturae quae mortua est in mari, secundum praedictum sensum, intelliguntur haeretici, falsi christiani, pagani, et Judaei, qui, licet vivant corpore, mortui sunt in anima, et in hoc mundo versi sunt in sanguinem, id est, in perpetrationem malorum operum, quae ut diximus, designantur per sanguinem.

[Col. 1048C] Et tertia pars navium interiit. Naves et in bonam partem ponuntur, et in malam. In bonam, ut legimus in Evangelio, quod Dominus ascendens in navim, abiit trans fretum (Marc. VI). In malam, ut hic. Tertia autem pars navium in praedictis haereticis et caeteris intelligitur, qui absque gubernatore feruntur, ideoque in mari istius saeculi fluctibus tunduntur et submerguntur.

Et tertius angelus tuba cecinit, et cecidit de coelo stella magna ardens tanquam facula. Quod enim primus angelus, hoc secundus et tertius et caeteri, id est, universalis Ecclesiae praedicatores. Sed quia sibi invicem succedunt, sicuti martyres apostolis, ipsique martyribus confessores et virgines, ideo taliter distinguuntur, ut dicatur primus, secundus, tertius, [Col. 1048D] et caeteri. Ipse autem designatur per stellam, qui et per montem, antiquus videlicet hostis, qui inter caetera coeli clara lumina creatus, primum adhuc tantum nomen retinet, non quod luceat, sed quia in angelum lucis se transfigurat. Nam et in coelo stella magna Lucifer appellatur, quae prae caeteris lucet. Et ad ipsum per Isaiam dicitur: Quomodo cecidisti, Lucifer, qui mane oriebaris (Isa. XIV)? Et quia etiam prae caeteris sideribus, id est angelicis spiritibus luxit, recte non simpliciter stella, sed cum additamento stella magna vocatur. Cecidit de coelo, hoc est, de societate angelorum, juxta illud: Videbam Satanam quasi fulgur de coelo cadentem (Luc. X) Quia vero postquam cecidit humano generi invidit, merito [Col. 1049A] tanquam facula ardens appellari debuit, quia videlicet ardet invidia, et totum mundum consumpsit. Unde est: Invidia diaboli mors intravit in orbem terrarum (Rom. V).

Et cecidit in tertiam partem fluminum, et in fontes aquarum. Quod sunt flumina, hoc sunt et fontes. Flumina enim a fontibus oriuntur, et sic ad mare currunt. Aquae autem multae, populi multi sunt. Ideoque hic flumina vel fontes ipsos haereticos significant, et caeteros qui sub tertia parte comprehenduntur, in quod diabolus cecidit, cum humano generi invidit, et per eos doctrinam erroris seminavit. Quod tale est, quasi diceret, in tertiam partem hominum; unde subditur:

Et nomen stellae absynthium. Per absynthium, quae [Col. 1049B] amarissima est herba, doctrina haereticorum intelligitur perversa, qui per suam falsitatem dulcedinem fidei converterunt in amaritudinem perfidiae et erroris et operationis, quia omnis operatio illorum et doctrina in amaritudinem versa est. Ejectus enim ab electis antiquus hostis, dum reprobos invadit mendacio, illos veneno inficit. Mendacium autem non solum perversae credulitatis, verum etiam malae operationis noxam intelligere debemus. Quod enim sancta Ecclesia in sacris paginis rectae fidei congruere docet, hoc haeretici, Judaei, atque philosophi in pravum dogma convertunt; et quo illi ad incrementa virtutum, hoc prave viventes catholici ad incitamenta vitiorum utuntur. Quamvis autem et illi de Domino multa intelligant, et isti quaedam salutaria [Col. 1049C] peragant, totum tamen amarissimum est, quod et illorum verba sonant, et istorum opera clamant.

Et multi hominum mortui sunt ex aquis, quae amarae factae sunt. Id est ex doctrina haereticorum perfida et amara multi perierunt. Multos siquidem habuerunt discipulos, qui eorum exempla et doctrinam sunt secuti, qui omnes mortui sunt, non tantum morte corporis quantum morte animae.

Et quartus angelus tuba cecinit, et percussa est tertia pars solis, et tertia pars lunae, et tertia pars stellarum, ita ut obscuraretur tertia pars eorum, et non luceret diei pars tertia et noctis similiter. Per solem et lunam et stellas in hoc loco Ecclesiam intelligere debemus, quae obscurata in tertia sui parte, duabus partibus permanentibus in claritate, in bonis praelatis et subditis, [Col. 1049D] in doctoribus et auditoribus. Ipsa enim Ecclesia solis nomine nuncupatur, sicut in Canticis canticorum dicitur: Quae est ista quae ascendit sicut aurora consurgens, pulchra ut luna, electa ut sol (Cant. III)? Stellarum quoque nomine eadem Ecclesia nuncupatur, juxta quod Apostolus dicit: In medio nationis pravae et perversae, inter quos lucetis sicut luminaria in mundo (Philip. II). Quandiu itaque haeretici in Ecclesia erant, quasi lux esse putabantur, sed statim ut error illorum detectus est, et a catholicis fides illorum explorata, agnita est eorum caecitas, et obscurati sunt, quia ab Ecclesia abjecti sunt, verbi gratia: Caecus si ponatur in radio solis, quia lippientes oculos habet, statim caecitas illius manifestatur, [Col. 1050A] quoniam ipsum modicum lumen quod videbatur habere, perdidit, ita illi statim ut in conspectu examinantium positi sunt, cognitus est eorum error, et qui prius videbantur lucere per fidem, coeperunt obscurari, et ab Ecclesia expulsi sunt propter suam infidelitatem. Quod dicit: Tertia pars solis percussa est, etc., solis percussio ad diem, lunae autem vel stellarum, referenda est ad noctem. Significatur autem in sole apertus error haereticorum, in luna vel stellis occultus, quia quidam illorum apertis, quidam autem occultis persuasionibus in abditis, quos possunt decipiunt. Notandum autem quod non dicit: Percussa est tertia pars eorum et obscurata, sed: Percussa est ut obscuraretur, ad hoc scilicet percussa est ut postea obscuraretur, quia illi [Col. 1050B] videlicet vulnerabantur occulte in mente, postea vero obscurabantur, quando ab Ecclesia expellebantur et anathematizabantur aperte. Sed ne talium perditio ad Deum referatur, hoc quod de praefatis luminaribus dicitur, Percussa est tertia pars eorum ut obscuraretur, sic intelligatur, sicut cor Pharaonis ab ipso indurari dicitur, cujus duritia per ipsum misericorditer non emollitur. Neque enim culpa est solis, quod suis radiis lippientibus oculis caecitatem infundit, sed magis ad vitia oculorum redigendum est, qui ex lumine tenebrescunt. Omnipotens autem Deus bene utens malis nostris, multa ex his operari consuevit. Excitavit enim doctores error schismaticorum ad defendendam veritatem fidelium, quia procul dubio nequaquam ad disserendas Scripturas tanto studio [Col. 1050C] vacassent, si erroris mendacium veritati resistens non increvisset. Hinc scriptum est, quia oportet haereses esse (I Cor. XI).

Et vidi, et audivi vocem unius aquilae volantis per medium coeli, dicentis voce magna: Vae, vae, vae, habitantibus in terra, de caeteris vocibus trium angelorum qui erant canituri tuba. Quod significant angeli, hoc etiam aquila, id est universalem Ecclesiam, sive doctores specialiter, qui volant per medium coelum, hoc est, per mediam Ecclesiam currunt, quae coelum appellatur, quia sedes Dei est. Quod autem dicit Joannes, Vidi et audivi vocem unius aquilae, ostendit procul dubio quia in spirituali visione hoc est videre, quod audire, hoc audire, quod videre. Tria vae aeternam significant damnationem, quae in trium [Col. 1050D] angelorum vocibus, qui sequuntur, continetur. Quod vero non de praecedentium quatuor angelorum vocibus, sed trium subsequentium, qui erant canituri, vocem unius aquilae volantis vidisse se dicit et audisse, atque lugentis, nimirum aperte innuit, quia electorum Ecclesia venturas diversae calamitatis plagas lugere simul ac praedicare non cessat, ac si ipsa Ecclesia diceret: Reproborum perditionem per totum tempus praesentis vitae lugere simul ac praedicare me cerno. Bene autem una aquila volans per medium coelum Ecclesiam significat, quae unitate fidei consistit, et calcatis terrenarum voluptatum desideriis, intima contemplatione ad coelestia sublevatur, cujus videlicet membra cum Apostolo dicunt: [Col. 1051A] Nostra conversatio in coelis est (Philip. III). Bene autem per medium coelum volat, quia hinc inde orbem terrarum in electis possidet, cujus praedicatio non simpliciter vox, sed cum additamento vox magna vocatur, quia in toto mundo sonuit, sicut de primis praedicatoribus ejus dictum est: In omnem terram exivit sonus eorum (Rom. X). Vel certe magna vox pro magnae libertatis audacia ponitur. Et notandum quia non coelum, sed terram inhabitantibus vae futurum lamentando denuntiat, terrenis scilicet desideriis atque oblectationibus deditis.



CAPUT IX.

Et quintus angelus tuba cecinit: et vidi stellam de coelo cecidisse in terram. Haec stella, ut supra dictum [Col. 1051B] est, diabolum significat, qui se transfigurat in angelum lucis, unde quibusdam apparens dicit se esse Christum, sicut beato Martino. De hoc coelo cecidit, hoc est, de numero angelorum, vel de coelo, hoc est, de Ecclesia cadit quotidie, quando ex gentilitate quidam convertuntur ad fidem, sive ex parentibus christianis nati, fonte baptismatis regenerantur, et diabolo renuntiant, et omnibus operibus et pompis ejus. In terram cadit, hoc est, in eos qui terreni sunt. Non enim in coelo, id est in sanctis potestatem habet.

Et data est ei clavis putei abyssi. Quid per abyssum, nisi prava designantur corda reproborum peccatis tenebrosa? De hac abysso dicitur in Genesi: Tenebrae erant super faciem abyssi (Gen. I). Per puteum [Col. 1051C] autem haeretici intelliguntur, quia sua prava doctrina et profunda homines in ima terrae demergunt. Clavis vero putei abyssi, potestas intelligitur diaboli, qui dominatur haereticis, paganis et caeteris infidelibus. Legimus enim quod Petro datae sunt claves, id est potestas ligandi et solvendi. Ita ergo in hoc loco clavis, quae data est diabolo, potentia intelligitur, quam exercet in reprobos. Quae illi data esse dicitur propter hoc, quod non est ablata, sicut induratum est cor Pharaonis, id est non emollitum.

Et aperuit puteum abyssi. Quia ipse inspirat haereticis, ut tenebras suae doctrinae proferant ad decipiendum quos possunt. Ipse hoc facit, quia eo instigante fit. Sive per clavem possumus intelligere potentiam carnalem, id est, reges et principes hujus [Col. 1051D] saeculi, quos sibi conjungebant haeretici, quia non auderent tanta et talia loqui, nisi temporali essent potentia fulti. Et ascendit fumus putei. Id est, pravorum haereticorum doctrina manifestata est. Quae bene fumo comparatur, quia lumine veritatis caret, et quod sanctis in Scriptura sacra lumen praebet, hoc haereticis caecitatem infundit, qui etiam aliis fidei lumen obscurare non cessant. Sicut fumus fornacis magnae. Fornax autem magna novissima est vexatio, tempore antichristi futura, de qua videlicet fumus egredietur, id est adversa doctrina, quae mentes pereuntium in caliginem vertat, cui fumus putei comparatur, quia sicut nunc et eo amplius error, ita tunc seminabitur ab impiis, unde [Col. 1052A] dicit: Erit tribulatio qualis non fuit neque fiet. Quo in loco quaestio oritur, quare dicatur fumus putei similis fumo fornacis magnae: si enim tunc tribulatio erit, qualis non fuit, quomodo nunc similis est doctrina haereticorum doctrinae antichristi? Sed sciendum quia illa persecutio et falsa doctrina antichristi et caeterorum ex parte similis erit, ex parte dissimilis. Similis erit in persecutione sanctorum, in errore mendacii: dissimilis vero in hoc quod tunc illi miracula facturi sunt, cum sint falsi doctores, quod isti facere non possunt, ideoque immanior erit illa, quia per utraque decipiet. Et obscuratus est sol et aer. Id est Ecclesia, quia quod per solem, hoc significatur per aera, et hoc in tertia parte sui, id est, in omnibus reprobis est intelligendum [Col. 1052B] ut supra.

De fumo putei, id est, de haereticorum doctrina. Exierunt locustae in terram. Discipuli scilicet erroris nati sunt, qui terrena corda hominum deciperent. Nam locustae neque rectos gressus habent, ut quaedam animalia, neque volatum ut aves, quia discipuli haereticorum vel ipsi haeretici neque rectam habent fidem, ut volent, et coelestia cum sanctis petant, de quibus Isaias dicit (c. LX): Qui sunt isti qui ut nubes volant? neque rectos gressus operationis, ut cum Psalmista dicere possint: Statuit supra petram pedes meos, et direxit gressus meos (Psal. XXXIX). Saltus dant locustae, et virentia quaeque corrodunt, quia illi per jactantiam elevantur, et animas quas possunt quae virorem fidei habent, necant. Et data est [Col. 1052C] illis potestas, sicut habent scorpiones potestatem terrae. Potestas nocendi scorpionis in cauda est. Per hanc enim percutit et venena diffundit. Scorpio quoque in facie est blandus, sed occulte cauda percutit. Tales sunt haeretici, qui falsis vera permiscent, ut facilius auditores decipiant, sicque veneno malae doctrinae decipiunt simplices, de quibus Psalmista ait: Sepulcrum patens est guttur eorum (Rom. III). Et sacra Scriptura testatur quia propheta docens mendacium, ipse est cauda.

Et praeceptum est illis ne laederent fenum terrae, neque omne viride, neque omnem arborem, nisi tantum homines qui non habent signum Dei in frontibus suis. Superius dictum est quod omne fenum viride combustum est, quod in sui tertia parte intelligitur. [Col. 1052D] Ergo hic fenum in bonam partem ponitur. Significat enim lactentes, qui non possunt capere solidum cibum, sed veluti animalia, litterae superficie delectantur. Quibus Apostolus ait: Non potui vobis loqui quasi spiritualibus, sed quasi carnalibus, tanquam parvulis in Christo lac potum vobis dedi, non escam (I Cor. III). Omne autem viride, intelliguntur proficientes, qui jam possunt intelligere et capere quod Joannes dicit. In principio erat verbum (Joan. I). Porro arbores perfecti quique et fortes atque in fide robusti sunt, quoniam hi tales tentationum ventos perferre possunt, et firma stabilitate perdurant. De quibus Psalmista: Plantati in domo Domini, in atriis domus Dei nostri florebunt (Psal. XCI). [Col. 1053A] Sed et hic a toto pars intelligenda est, ut supra, qua duabus scilicet partibus permanentibus in Ecclesia, a quarum laesione prohibentur locustae, tertia pereat. Unde et statim subjungitur: Nisi tantum homines, qui non habent signum Dei in frontibus suis, subaudi digne, quia non solum excluduntur illi qui extra Ecclesiam sunt, id est pagani et Judaei, sed etiam falsi Christiani, qui signum portant in corpore, qui baptizati sunt, et in Ecclesia consistunt, sed tamen fidem quam habere videntur, operibus maculant, ideoque laeduntur. Tale est illud: Qui manducat carnem meam, et bibit sanguinem meum, in me manet, et ego in illo (Joan. VI). Cum multi eadem sacramenta percipiant, in quibus non habitat Christus, quia non ad salutem, sed ad judicium suum manducant et bibunt, ideoque rei sunt corporis [Col. 1053B] et sanguinis Christi. Et alibi dicitur sub eodem sensu: Nemo dicit Dominum Jesum, nisi in Spiritu sancto. Cum utique multi eum tantum verbis fateantur, sed habentes formam pietatis, virtutem ejus abnegant, qui confitentur se nosse Deum, factis autem negant.

Et datum est illis ne occiderent eos. Ad superiora respiciunt ista, id est ad fenum, ad omne viride, ad arbores, quae in bonum intelleximus, et a quorum morte et laesione prohibitae sunt locustae. Sed ut cruciarent mensibus quinque. Per quinque menses intelligitur omne praesens tempus, a Domini scilicet ascensione usque ad finem saeculi, in quo haeretici et caeteri infideles et impii adversus Ecclesiam [Col. 1053C] grassantur. Nam quia quinarius numerus ad quinque sensus corporis pertinet, recte per quinque menses omne praesens tempus intelligitur, quia tandiu impii sanctis nocere possunt, quandiu quinque sensibus corporis subsistunt. Et cruciatus eorum ut cruciatus scorpii cum percutit hominem. Sicut enim scorpio a posterioribus venena diffundit, ita illi reprobi iis quae cito transeunt, et in praesenti relinquuntur, atque ideo posteriora nuncupantur, nocent, et hoc in cauda, id est in potestate hujus saeculi, vel minis quoslibet confringentes, vel commodis blandientes.

Et in diebus illis quaerent homines mortem, et non invenient eam. Dies isti quibus electi quaerent mortem intelliguntur ab ascensione Domini usque ad [Col. 1053D] finem saeculi. Specialiter autem fiet hoc temporibus antichristi. Homines in hoc loco accipimus sacerdotes et ecclesiarum praepositos, qui cum viderint tempore illo tantum pravitatis dogma consurgere, sicut ex parte jam factum est temporibus haereticorum, quaerent mortem, quia scilicet optabunt in Dei contemplatione consistere, ut sint mundo mortui et omnibus saeculi actionibus, et vivant Deo. Sed ista quaerentibus fugiet mors ab eis, quia insolubile vinculum regiminis astringet illos, nec poterunt gregem sibi commissum relinquere in ora luporum, ne forte damna gregum super eos revertantur, et illis in peccatum reputetur, si eos errare aut perire pro sui quiete permiserint. Et cupient mori, et fugiet [Col. 1054A] mors ab eis. Quia sancti viri, ut dictum est, inter scandala hujus saeculi secreta conversatione Deo per contemplationem inhaerere cupiunt, sed propter aliorum lucra quibusdam occupationibus in certamine desudant. Nolentes itaque vivunt, sed dilatam mortem propter aliorum salutem aequanimiter ferunt, attendentes illud Apostoli: Non quae sua sunt singuli quaerentes sed quae aliorum (I Cor. XIII).

Et similitudines locustarum, similes equis paratis in praelium. Equis assimilantur omnes haeretici propter velocem ubique discursum, quia totum subito replebunt mundum; locustis vero, propter vacuitatem. In praelium vadunt, quia contra fidem rectam electorum pugnant. Et sicut Jamnes et Mambres restiterunt Moysi, ita et isti resistent veritati: [Col. 1054B] et quamvis juxta rationem subsistere adversus praedicatores nequeant, semper tamen irrationabiliter veritati resistunt. Et super capita earum tanquam coronae similes auro. Superius dictum est de senioribus, quod habebant coronas aureas in capitibus suis, per quas triumphus victoriae illorum significatur. Isti autem non habent coronas, sed quasdam figuras tanquam coronas, nec sunt aureae, sed similes auro, quasi scilicet quoddam falsitatis figmentum, quia videlicet ipsi se victores simulant, et dignos remuneratione, sed nec coronas, nec ex auro habent, quia, ut Apostolus ait, habentes formam pietatis, virtutem ejus abnegant. Et facies earum subaudi locustarum. Sicut facies hominum erant. Quia homo est animal rationale, per faciem hominum rationabilitas eorum intelligitur, quia licet sint seductores eorum, [Col. 1054C] tamen etiam multa vera dicunt, et dialectici sunt, caeterasque artes liberales sciunt.

Et habebant capillos sicut capillos mulieris. Fluxus mulieris in capillis esse dignoscitur. Unde Apostolus: Mulier si comam nutriat, gloria est illi (I Cor. XI). Per capillos ergo mulierum, effeminatos illorum animos intelligere debemus et lascivos, quia sunt homines sibi placentes et suas voluptates sequentes. Sive per faciem hominum et capillos mulierum, uterque sexus intelligitur, quia illi non solum deceperunt viros, sed etiam mulieres. Quia enim haeretici ad hoc ut locustae saliunt, ut equi discurrunt, et tamen in omnibus veritati resistunt, recte illorum opinio fetor esse describitur. Unde et ipsae [Col. 1054D] mulieres defendebant eos, sicut soror Constantini, quae Arium revocavit ab exsilio: et sicut Justina quae eamdem Arianam doctrinam defendit contra Ambrosium, et aliae multae. Locustae ergo facies humanas, et capillos mulierum habent, ut in haeretica perfidia uterque sexus sibi (ut ita dixerim) nequius applaudat, tueatur atque defendat. Possunt etiam per capillos mulierum ipsi intelligi, quos haeretici deceperunt, animos scilicet habentes seducibiles, et mollitie feminarum flexibiles. Et dentes earum, subaudis locustarum, ut leonum erant. Dentes leonum habent laniatum et fetorem naturalem. Tales erant haeretici, qui animas hominum interficiebant, et malam famam de se emittebant. Et sicut bonis Christi praedicatoribus [Col. 1055A] convenit, Christi bonus odor sumus (II Cor. II), sic econtrario istis erit pro suavi odore fetor.

Et habebant loricas sicut loricas ferreas. Per loricas obfirmata et dura perversorum hominum corda monstrantur, quia sicut homo lorica munitur, ne ictibus telorum vulneretur, ita illi sua obstinatione muniuntur, ne sagitta veritatis ad corda illorum veniat, et ita defendunt perfidiam, sicut fideles veritatem, sicque mendacio dediti, contemnunt obedire veritati. Et notandum quam apta sit haereticorum in singulis speciebus comparatio, qui et in locustis elati et vani, et in caudis scorpionum venenati, et in equis lascivi ac vani, et in humana facie simulatione callidi, et in capillis mulierum moribus incompositi, et in dentibus leonum fetidi, et in loricis ferreis [Col. 1055B] corde notantur perfidi. Et vox alarum earum sicut vox curruum equorum multorum currentium ad bellum. Quod superius per caudas, hoc designatur hic per alas locustarum, id est potentia haereticorum, vel doctrina electa, quam ipsi eligunt. Quarum vox etiam bene similis dicitur: curribus equorum currentium in bellum. Nam currus quando a stabulis prodeunt, divisi ab invicem et sejuncti incedere solent usquequo ad locum certaminis venientes conjungantur, et pari voto pugnent: Ita et haeretici semetipsos dividunt, et contrarios sibi errores proferunt, verbi gratia: Photinus negat Christum ante Mariam fuisse, sed ex ipsa initium dicit eum sumpsisse, et verum corpus habuisse. Econtra, Arius dicit eum ante saecula natum et creaturam esse. [Col. 1055C] Similiter et caeteri varios mendacii inveniunt errores valde sibi contrarios: sed quamvis inter se dissideant, tamen unanimiter contra unitatem Ecclesiae pugnant.

Et habebant caudas similes scorpionum, et aculei erant in caudis earum, et potestas earum nocere hominibus mensibus quinque. Per caudas, ut supra dictum est, potentia temporalis intelligitur, per quam nocent conjungentes suo errori principes hujus saeculi. Verum quod superius fuerat praetermissum de caudis scorpionum, hic adjungitur cum dicitur: Et aculei in caudis eorum. Quid sit aculeus in caudis locustarum, Paulus exponit cum dicit: Ubi est mors victoria tua, ubi est aculeus tuus? Stimulus autem mortis peccatum est (I Cor. XV). Constat ergo quia [Col. 1055D] omnis illorum potentia et error et peccatum est. Quod sequitur, potestas earum nocere hominibus mensibus quinque, repetita sententia est, per quam praesens vita iterato exprimitur. Et supra quidem potestatem locustae accepisse referuntur, ut mensibus quinque homines cruciarent, nec eos occiderent. Hic vero eorumdem mensium numero nocere hominibus facultatem habere perhibentur. Quod utique ibi de bonis, hic vero de malis intelligendum est, quia et illos cruciant, sed non occidunt: istos vero non cruciant, sed nocendo perimunt.

Et habebant super se regem angelum abyssi. Id est diabolum, qui est princeps omnium reproborum, ipse est rex super omnes filios superbiae, non quo [Col. 1056A] ipse hominem creaverit aut regat, sed quo super eos dominationem exerceat, quos sibi per peccatum servos addicit. Cui nomen Hebraice labbadon, Graece autem apollyon, Latine autem habet nomen exterminans. Quod in quibusdam codicibus invenitur scriptum abadon, ubi scilicet primum est a, sed falso scriptum est, et vitio scriptoris factum; sed primum ibi ponendum l, et labbadon dicendum, sicut beatus Hieronymus dicit in Hebraicis interpretationibus. Quid sit autem Hebraice labbadon, Graece apollyon exprimitur cum subditur, Latine habet nomen exterminans. In his quippe nominibus diabolus intelligitur, qui homines exterminat, id est extra patriam coelestem emittit, qui audituri sunt: Disceaite a me, maledicti, in ignem aeternum (Matth. XXV). Exterminabuntur [Col. 1056B] enim injusti, quibus hoc dicetur, id est ejicientur ab omni societate sanctorum. Legimus enim in Evangelio, quod super crucem Domini scriptum fuerat Graece, Hebraice et Latine, quia istae tres linguae tunc vigebant: Hic est Jesus rex Judaeorum (Matth. XXVII). Ita et hic nomen diaboli, qui novissimo tempore perditum hominem ingredietur, quique se Christum esse mentietur, tribus linguis exprimitur. Qui recte exterminans dicitur, quia sicut Christo congregandi, sic diabolo congruit nomen exterminandi. Unde est: Qui non colligit mecum, spargit (Matth. XII).

Vae unum abiit, et ecce veniunt adhuc duo vae post haec. Legimus supra quod aquila volans per medium coelum, tria vae praedixit futura quorum unum abiisse [Col. 1056C] describitur in narratione praecedenti, vel in tribulatione quae facta est temporibus sanctorum martyrum, adhuc vero duo restare dicuntur narranda, vel posteriore tempore sub antichristo adimplenda.

Et sextus angelus tuba cecinit, et audivi vocem unam ex cornibus altaris aurei, quod est ante oculos Dei dicentis sexto angelo qui habet tubam: Solve quatuor Angelos, qui alligati sunt in flumine magno Euphrate. Altare significat Ecclesiam, de qua fumus compunctionis ad Deum dirigitur. Bene altare aureum dicitur, quia profecto Ecclesia justorum sempiterna sapientia illustratur, de qua Salomon dicit: Accipite sapientiam sicut aurum. Recte quoque ante oculos Dei esse dicitur, quia superno respectu semper illustratur, unde in psalmis dicitur: Oculi Domini [Col. 1056D] super justos (Psal. XXXIII). Hujus altaris cornua sunt omnes praedicatores. Unde et in Veteri Testamento saepe legimus sanguinem super cornua altaris positum: significabantur enim in hoc sancti martyres proprio sanguine perfundendi. Unum hoc cornu altaris hic specialiter positum, debemus intelligere Dominum Jesum Christum mediatorem Dei et hominum, qui praecepit sexto angelo, id est omni Ecclesiae, ut solvat quatuor angelos, per quos quatuor regna principalia, et quatuor potestates illorum atque omne corpus diaboli intelligitur. Solvit vero Ecclesia quatuor angelos, id est omnes daemones in capite suo, a quo audivit in Petro: Quodcunque ligaveris super terram, erit ligatum et in coelo (Matth. XVI). [Col. 1057A] Quaternarius numerus saepe pro universitate ponitur, unde et in fine saeculi a quatuor ventis coeli electi per angelos assumi perhibentur. Vel dicitur ei solve, id est solvendos praedic tempore antichristi. Modo enim ligati sunt, quia non possunt nocere quantum volunt, ex quo Dominus veniens eis potestatem abstulit. Quo in loco considerandum est, quantum saevirent si soluti essent, qui modo etiam ligati tantum saeviunt. Tale est illud etiam in Evangelio de ficulnea, quod Dominus cultori dicit: Abscinde illam, id est praedic abscindendam. Neque enim apostoli absciderunt Judaeos, sed abscindendos a Romanis praedixerunt. Per flumen Euphratem, in quo angeli alligati sunt, potentia saecularis intelligitur, quia in principibus hujus saeculi maxime diabolus [Col. 1057B] habitat, et in eis regnat. Euphrates quippe fluvius est Babyloniae, qui in multa flumina divisus, ingreditur Babyloniam. Medi et Persi diviserunt hunc fluvium in multos rivos, et per ejus alveum ingressi sunt Babyloniam. Quod flumen saepe in malam partem ponitur. In hoc loco vero, ut diximus, significat potentiam saecularem, in qua diabolus alligatus praedicitur novissima persecutione, quia et impiis quantum vult nocere permittitur, usquequo novissima persecutio adveniat.

Et soluti sunt, pro eo quod est solventur, angeli, id est daemones, et omne corpus diaboli. Qui parati erant in horam et diem et mensem et annum, ut occiderent tertiam partem hominum. Per horam dimidium annum intellige, per diem mensem et annum, [Col. 1057C] annos tres, quibus antichristus saeviet adversus bonos. Ideo enim per horam, diem, mensem et annum illud tempus intelligi potest, quia et horis gradatim diem, et diebus menses, et mensibus certum est annum expleri. Parati sunt daemones ut occidant tertiam partem hominum, quia nimirum nocendi opportunitatem semper praestolantur. Unde nec immerito de locustis praemissum est, quod essent similes equis paratis ad praelium. Tertia autem pars ita ut supra intelligitur.

Et numerus equestris exercitus vicies millies dena millia. Et audivi numerum eorum. In hoc numero omnis multitudo intelligitur daemonum et hominum. Equites itaque in hoc loco debemus intelligere daemones, qui malis praesident et in eorum cordibus [Col. 1057D] habitant. Vicies autem millies nihil aliud est quam viginti millia. Tale est illud: Non dico tibi, Petre, usque septies, sed usque septuagies septies (Matth. XVIII). Quod nihil aliud est, nisi septuaginta septem. Quando enim numerus per nomen transit, sicut verbi gratia, cum dicitur septies septuaginta, summa numeri multiplicatur, et efficiuntur quadringenti nonaginta. Quando autem adverbialiter proferuntur nihil aliud intelligitur, nisi quod ipse numerus sonat. Unde et in Genesi legitur: De Lamech vero septuagies septies ultio dabitur (Gen. IV). Vicies itaque millies omnes significat reprobos: dena autem millia omnes sanctos, qui decem verba legis custodiunt. Et quia plures reprobi quam justi, duplex numerus [Col. 1058A] reproborum opponitur contra simplicem numerum justorum. De ipsis enim electis dicitur: Currus Dei decem millia. Duplex quoque est numerus reproborum, quia ex malignis spiritibus et reprobis constat hominibus. Et contra simplicem numerum justorum ac parvissimum opponitur innumerabilis multitudo perfidorum hominum et daemonum.

Et ita vidi equos in visione, subaudis, sicut dixeram, et conscripsi. Et qui sedebant super eos, habebant loricas igneas et hyacinthinas et sulphureas. Per sessores equorum, intelliguntur daemones, vel magistri errorum, haeretici scilicet et potentes hujus saeculi quibus praesidet diabolus, sicut Christus electis. De quibus scriptum est: Ascendes super equos tuos, et equitatus tuus sanitas est. In ipsis autem daemonibus [Col. 1058B] vel errorum magistris, intelliguntur omnes reprobi, et per loricas poenae et tormenta aeterna figurantur, quae a miseris nulla prece sunt evacuanda. Dicent enim in inferno gementes, Domine, Domine, aperi nobis. Sed non ideo misericordiam invenient, quin potius audient: Nescio vos. Quas poenas inevitabiles non solum sustinebunt daemones, sed etiam omnes reprobi. Hyacinthinas autem posuit pro eo, quod est fumeas. Ex igne enim fumus egreditur. Hoc etiam ipse color hyacinthinus indicat, qui speciem aeris tenet, quia in inferno erit ignis inexstinguibilis. Erit et fumus qui miseros excaecabit, ne veram lucem jam videre possint. Et sulphureas, id est putridas. Erit enim duplex ibi poena, caloris et frigoris. Unde Job: Ad calorem nimium transeunt, ab aquis nivium [Col. 1058C] (Job. XXIV). Erit et fetor intolerabilis, quo cruciabuntur igne et sulphure exusti, atque a vermibus comesti. Et capita equorum tanquam capita leonum. Quia et animas (ut supra dictum est) interficiunt, et fetorem malae famae de se emittunt. Per capita autem equorum auctores intelliguntur errorum, qui et fortes sunt ad conterendos infirmos, et cum se simulant esse bonum odorem, fetoribus inveniuntur repleti. Ut enim supra meminimus, os leonum et corpora dilaniat, et naturalem fetorem egerit.

Et de ore ipsorum procedit ignis et fumus et sulphur. Ab his tribus plagis occisa est tertia pars hominum de igne et fumo et sulphure, quae procedebant ex ore ipsorum. De ore autem eorum ignis et fumus et sulphur egrediens, tertiam partem hominum occidit, [Col. 1058D] quia videlicet malorum praedicatio sequacibus suis aeterna supplicia praeparat, quae recte tormentum impiorum vocatur, per quam ad illud multitudo impiorum pervenit. Genus enim tropicae locutionis ab eo quod procurat, illud quod procuratur, ostendens. De ore illorum procedit ignis, quia pro illorum doctrina haec omnia ventura sunt eis, qui eam suscipiunt. Cum autem in illam incurrerint, tunc experientur quam amara mors sit, semper igne cremari, nec funditus mori, semper fumum pati, lucem nunquam videre, semper fetoribus repleri, suavitatis nihil adoleri. Ideoque horrenda prorsus perversorum sunt dogmata, quibus pervenitur ad talia.

Potestas enim equorum in ore ipsorum est, et [Col. 1059A] in caudis eorum. Quia per suam praedicationem perversam suadendo decipiunt, et temporalibus potestatibus fulti, per ea quae retro sunt, exaltantur. Per caudam quippe, ut supra dictum est, potestas terrena exprimitur, quae in temporalibus rebus laetatur, quae postponendae sunt omnibus qui ad ea quae in ante sunt se extendere nituntur. In ore vero illud quod per os fit intelligitur. Potestas ergo eorum in ore eorum est, et in caudis ipsorum, quia quos non possunt decipere per pravitatem erroris, decipiunt per principes hujus saeculi. Unde subditur: Nam caudae eorum similes serpentibus, habentes capita, et in his nocent. Legimus in Genesi, quod diabolus serpentem indutus mulierem decepit fraude malae suasionis. Tales sunt et isti errorum magistri, qui sua perversa [Col. 1059B] doctrina decipiunt quos possunt, et quia eos quos subvertere nequeunt per pravitatem erroris, opprimunt per potentiam saeculi, bene caudae illorum similes serpentibus dicuntur. Habentes capita, per quae principes hujus saeculi figurantur, quos sibi haeretici conjungunt, ut catholicos a fide subvertant. Unde et alia translatio habet: Caudae eorum similes sunt draconibus. Per dracones quippe qui pene immaniores sunt omnibus bestiis, aperte saeculi designatur potestas, quam Ezechiel (c. XXIX) ex persona Domini loquens ad Pharaonem regem Aegypti demonstrat dicens: Ecce ego ad te, Pharao, draco magne. Et Jeremias (c. LI) ex persona Jerusalem de Nabuchodonosor: Comedit me, devoravit me, absorbuit me quasi draco. Principum ergo patrociniis fulti magistri errorum [Col. 1059C] amplius nocent, quam si solo sermone suaderent.

Et caeteri homines, id est, pagani, qui non sunt occisi in his plagis. Hoc est, non sunt decepti ab haereticis, [Col. 1060A] ut in anima moriantur, neque poenitentiam egerunt de operibus manuum suarum, ut non adorarent daemonia et simulacra aurea et lapidea et lignea, quae neque videre possunt, neque audire, neque ambulare, et non egerunt poenitentiam ab homicidiis suis, neque a fornicatione sua, neque a furtis suis. Subaudi, similiter peribunt igne, sulphure fumo. Ac si diceret: Et hi tales ad supradictum pertinere numerum videntur. Haeretici quippe tantummodo Christianos decipiebant et Judaeos, non tamen paganos; sed quia ipsi non cognoverunt Deum, cum hoc utique possent facere per naturalem legem, similiter damnabuntur. Unde considerandum est, qua poena plectendi sunt, qui habentes Dei notitiam, fidem et scientiam et haec omnia contemnunt, si illi etiam damnabuntur, qui [Col. 1060B] horum omnium nihil habuerunt, et solummodo, quia per naturalem legem Deum non cognoverunt peribunt. Cum enim debuissent considerare et attendere, ut Creatorem coeli et terrae et omnium rerum colerent et adorarent, relinquentes Creatorem, coeperunt adorare opera manuum suarum aurea et lapidea et lignea, quae neque videre possunt, neque audire, quia spiritus non est in eis. Et non egerunt poenitentiam a suis homicidiis, quibus interficiebant multos, et sanguinem filiorum suorum et filiarum suarum fundebant et offerebant daemoniis, neque a fornicatione sua duplici, ut ab immunditia carnis cessarent, aut ab idololatria, neque a furtis suis, quia sibi invicem unusquisque quae poterat, furabatur. De quorum profecto conversatione impoenitenti, [Col. 1060C] nunc operis intentio non sinit amplius loqui, praesertim cum et hic liber in longum protractus debiti finis terminum exspectet.



LIBER TERTIUS.
[Col. 1059]


CAPUT X.
[Col. 1059C]

Et vidi alium angelum fortem descendentem de coelo, amictum nube, et iris in capite ejus. Angelus Christus est, nuntius paternae voluntatis. Et quia aeternae vitae novus nuntius advenit, nova nuntiavit, nova promisit, nova fidelibus suis contulit. Unde et [Col. 1059D] per prophetam magni consilii angelus dicitur. Hujus sacerdotis membra sunt illi etiam, de quibus scriptum est: Labia sacerdotis custodiunt scientiam (Malach. II). In eo autem quod alium angelum Joannes vidisse se dicit, non est rei diversitas, sed ordo visionis, et consuetudo recapitulationis. Alium enim angelum vidit, quia aliam visionem sub alio intellectu enarrandam repetivit. Fortis autem dicitur, quia ad bellandas venit aereas potestates. De quo Psalmista ex persona angelorum (Lib. III): Quis est iste rex gloriae? Et respondens: Dominus, inquit, fortis et potens, Dominus potens in praelio (Psal. XXIII). Sed cum Dominus ubique sit, juxta illud, Coelum et terram ego impleo (Jer. XXIII), et extra coelum et terram non sit locus, quomodo [Col. 1061C] descendit de coelo? Ad quod procul dubio dicendum, quia descensio illius nihil aliud fuit, nisi humilitatis ejus incarnatio. Nube autem amictus apparuit angelus, quia nimirum carne indutus, inter homines apparuit Dominus. De qua propheta: Ecce Dominus ascendet super nubem levem, et ingredietur [Col. 1060D] Aegyptum (Isa. XIX). Super nubem quippe levem ascendit, quando carnem sine gravedine peccati assumpsit. Caput vero angeli divinitas intelligitur Filii Dei, juxta illud: Caput Christi Deus. Iris autem, sicut et supra diximus Graece, Latine arcus dicitur, quia diversis coloribus in nube apparere videtur, et est signum propitiationis a tempore diluvii positum inter Deum et homines. Tuncque fit arcus in coelo, cum radiis solis imbrifera nubes fuerit illustrata, quia dum claritas lucis aeternae, et sol justitiae carnem assumpsit, reconciliatio facta est mundo. In arcu quoque duo sunt colores principales, caeruleus scilicet et igneus, per quos duo judicia significantur. In uno scilicet diluvium praecedens, in altero vero ignis subsequens. Possunt et in arcu [Col. 1061A] mysteria figurari baptismatis, quo baptizamur aquis in memoria passionis Filii Dei, sicque percipimus gratiam Spiritus sancti, de quo Dominus dicit: Ignem veni mittere in terram (Luc. XII). In capite itaque angeli iris erat, quia in potestate verbi propitiatio Filii Dei constabat. Et facies ejus sicut sol. Quia in facie cognitio est hominis, per faciem angeli incarnatio Filii Dei intelligitur, quia nisi ille carnem assumeret, nemo hominum illum cognosceret. Hanc manifestam in facie cognitionem Psalmista optabat fieri cum dicebat: Ostende faciem tuam et salvi erimus (Psal. LXXIX). Non autem ut sol iste visibilis facies Christi fulget, sed multo amplius, quia et de electis dictum est: Fulgebunt justi sicut sol in regno Patris sui (Matth. XIII). Et quidem erunt electi similes angelis, [Col. 1061B] non tamen ita similes, quod aequales Filio Dei. Nam et in monte coram tribus discipulis transfiguratus, futura membra sua jam in seipso ostendit. Sed non sine causa Christus soli comparatur. Sol quippe habet ortum et occasum. Unde Salomon: Oritur sol et occidit, et ad locum suum revertitur, ibique renascens gyrat per meridiem, et flectitur ad aquilonem (Eccle. I). Sol enim optus est, quando Christus natus est. Venit ad occasum, quando pro nobis mortuus est, sicque rediit ad ortum, quia ejus humanitas ex passione mortis, ad gloriam resurrectionis redisse probatur, ibique renascens gyrat per meridiem, quia resurgens a mortuis, calore fidei et Spiritus sancti corda discipulorum illustravit. Jure enim illi meridies vocantur, in quibus sol justitiae [Col. 1061C] ampliorem Spiritus infundit calorem. Per meridiem quoque gyrans ad aquilonem flectitur, quia ad colligendam gentilitatem, apostolorum praedicatione perducitur, in qua frigidus ventus ille dominabatur, qui in superbiam elatus, primus dixisse probatur: Ponam sedem meam ad aquilonem. Quodque subditur, Lustrans omnia pergit Spiritus, ad hoc pertinet, quod totus mundus praedicatione plenus esse ostenditur; unde est: Vox tonitrui tui in rota, illuxerunt coruscationes tuae orbi terrae (Psal. LXXVI). Et ad circulos suos revertitur, quia post aggregationem gentium illuminabitur etiam multitudo Judaeorum, et cum plenitudo gentium intraverit, tunc omnis Israel salvus erit. Possunt et per faciem angeli membra Redemptoris intelligi, non qualia nunc sunt in terris, [Col. 1061D] sed qualia futura sunt in coelis. Unde est: Tunc justi fulgebunt sicut sol. Quia enim Dominus et Ecclesia una persona est, non inconvenienter ipsa in facie angeli ut sol lucere perhibetur. Et pedes ejus tanquam columnae ignis. Per pedes angeli praedicatores intelliguntur, in quibus per totum mundum incarnata Dei sapientia ambulavit. De quibus dicitur: Illi autem profecti praedicaverunt ubique. De quibus et dicitur: Quam speciosi pedes evangelizantium pacem (Rom. X). Qui bene etiam columnae et igni comparantur, quia et more columnarum superimpositum Ecclesiae aedificium portant, et Spiritu sancto accensi, corda auditorum ad amorem Dei praedicando inflammant. Quia ergo ad praedicationem [Col. 1062A] mittuntur, recte pedes; quia vero ad amorem Dei illos quibus praedicant accendunt, bene ignis; quia super aedificium Ecclesiae construuntur, apte columnae vocantur. Quia enim columnae sunt, testatur Paulus cum dicit: Petrus et Jacobus et Joannes, qui videbantur columnae esse, dextras mihi dederunt et Barnabae (Gal. II). Hinc et per Psalmistam dicitur: Ego confirmavi columnas ejus (Psal. LXXIV).

Et habebat in manu sua librum apertum. Superius legimus quod viderit librum signatum sigillis septem, per quem Vetus Testamentum designatur, plenum multimoda obscuritate. Hic autem per libellum apertum jam Novum Testamentum significatur, quod apertum est in manu Dei, id est operatione ipsius reseratum. Manus enim illa operatio est nostrae salutis. Et quia in superori libro noscuntur latuisse [Col. 1062B] secreta, apte nunc in libello aperto Novi Testamenti revelata claruisse significatur gratia, ipse enim apparens in carne, quae intelligitur per faciem angeli, ea quae latebant nascendo, moriendo, a mortuis resurgendo, et ad coelos ascendendo aperuit. Et posuit pedem suum dextrum super mare, sinistrum autem super terram. Per dextrum pedem illa significantur membra, quae nullis adversitatibus franguntur, nec ullis successibus extolluntur, id est apostoli, martyres et caeteri, qui potestatem habent calcandi super omnem virtutem inimici. Tales super mare, hoc est, super hunc mundum constituuntur, quia omnes malorum persecutiones perferunt, et non succumbunt. Per sinistrum autem pedem qui supra terram ponitur, [Col. 1062C] intelliguntur confessores, sicut Remigius, Germanus, Martinus et caeteri, qui pacis tempore vixerunt, nec publicum pertulerunt martyrium, quia super terram, hoc est, soliditatem fidei sunt locati. Deus enim vicissitudines temporum disposuit in Ecclesia, membra fortioro scilicet super fluctus maris. Infirmiora vero super soliditatem terrae constituens. Sic et hujus saeculi principes, ubi fortior est impetus belli, fortissimos milites praeparant.

Et clamavit voce magna quemadmodum cum leo rugit. Leo cum rugit, omnes bestiae timent. Et ipse in sua fortitudine ostenditur. Clamavit Christus, leo appellatus propter fortitudinem, sive per se, sive per suos praedicatores, cum dixit: Omnis arbor quae [Col. 1062D] non facit fructum bonum excidetur et in ignem mittetur (Matth. III). Et iterum: Poenitentiam agite, appropinquavit enim regnum coelorum (Matth. IV). Et hac sua voce fortitudinem suam demonstravit, dum multos sibi subjecit, bestias quoque, id est bestiales et feroces homines timore concussit. Quod autem fecit Christus, fecerunt et ejus apostoli, aeterna tormenta praedicando peccatoribus, et feroces homines ad fidem illius sua doctrina convertendo. Et cum clamasset, locuta sunt septem tonitrua voces suas. Quid per septem tonitrua, nisi universalis Ecclesia in suis praedicatoribus intelligitur septiformi Spiritu repleta? Unde et bene clamavit leo prius, ac postea septem tonitrua sunt locuta, quia videlicet prius praedicavit [Col. 1063A] Christus, deinde Apostoli et caeteri doctores ad ejus vocem profecti, praedicaverunt ubique. Bene autem septem tonitrua voces suas loqui perhibentur, quia sancta praedicatio non Judaeorum fabulas, non philosophorum naenias, non haereticorum versutias in suis dogmatibus recepit, sed propriis sensibus ut est edita, semetipsam jam in auditorum cordibus per sanctos praedicatores diffudit. Possunt autem et in septem tonitruis specialiter apostoli sancti intelligi, qui in rota hujus saeculi tonant, quia alta et profunda et obscura et terribilia loquuntur. Unde et eorum numerus ex partibus septenarii conficitur, id est, ex pari quaternario et impari ternario. Sive enim tria per quatuor, sive quatuor per tria ducantur, ad duodenarium numerum pervenitur, quia [Col. 1063B] videlicet per ipsos duodecim apostolos fides sanctae Trinitatis intonuit per quadripartitum orbem, qui missi sunt praedicare tria summa per quatuor infima.

Et cum locuta fuissent septem tonitrua voces suas, scripturus eram. Et audivi vocem de coelo dicentem mihi: Signa quae locuta sunt septem tonitrua, et noli ea scribere. Quia audierat Joannes superius. Quod vides scribe in libro, voluit etiam ea quae audivit a septem tonitruis scribere, sed dictum est ei, signa, id est sigilla quae locuta sunt septem tonitrua, et noli ea scribere. Ubi merito quaeritur, quare illi hoc dicatur, cum in Joanne omnes doctores figurentur, qui utique non debent divina eloquia sigillare, ut non ad aliorum manifestentur utilitatem. Verum dicendum [Col. 1063C] est, quia quod nos sub sigillo signamus, non omnibus notum esse volumus, sed solummodo familiaribus, et quibus credere nos pro certo posse scimus. Quod autem palam dicimus, et non sigillamus, ad multorum notitiam ducimus. Dicitur Joanni, et in illo omni ordini doctorum, ne scribat quae locuta sunt septem tonitrua, quia non omnibus sunt manifestanda divina eloquia. Pro temporibus enim abscondenda sunt, ne fiat contra praeceptum Domini, quo ait: Nolite sanctum dare canibus neque mittatis margaritas vestras ante porcos (Matth. VII). Simplicibus quoque debent discrete, et secundum capacitatem singulorum distribui, quia alii lactis potum suscipiunt, alii vero solidum cibum percipere possunt. [Col. 1063D] Unde ipse Dominus discipulis dicit: Adhuc multa habeo vobis dicere, sed non potestis portare modo (Joan. XVI). Et iterum: Fidelis servus et prudens, qui dat conservis suis in tempore tritici mensuram (Luc. XII). Dicatur ergo Joanni signa quae locuta sunt septem tonitrua, et noli ea scribere, et in illo omni choro doctorum ac si diceret: Eloquiorum Dei sacramenta sic intra mentis secretum tege, quatenus ne aut hi qui non debent ad eorum cognitionem perveniant, aut hi qui debent cum discretione et moderatione eorum notitiam capiant.

Et angelus quem vidi stantem super mare et super terram, levavit manum suam ad coelum, et juravit per viventem in saecula saeculorum. Cum Dominus in Evangelio jurare prohibeat, dicens: Nolite jurare neque [Col. 1064A] per coelum neque per terram, sed sit sermo vester, es est, non non: quod enim amplius est, a malo es. (Matth. V). Quid est quod ipse manum ad coelum levans, jurat per viventem in saecula saeculorum. Sed sciendum quia homines recte jurare prohibentur, quia saepe in juramento falluntur: non enim homines a juramento Deus cohibuisset, si in eo peccatum deesse cognovisset. Deus itaque jurare potest, qui non mentitur aliquando. Juramentum autem ejus est omnis sermo illius, quia quidquid loquitur, absque ulia ambiguitate completur. Per manum autem angeli, ut supra diximus, intelligitur operatio Filii Dei, et dispensatio humanae redemptionis. Levavit itaque angelus manum in coelum, quando Filius Dei carnem quam pro nobis assumpsit, ad dexteram [Col. 1064B] Patris elevavit. Hinc scriptum est: Levabo in coelum manum meam, et jurabo per dexteram meam, ac si diceret: Assumptam a verbo carnem ad coelos elevabo, et per utramque naturam scilicet Verbi et hominis, quaeque futura sunt roborabo. Juravit per viventem in saecula saeculorum, id est per Deum Patrem, quando se et Patrem unum ostendit, dicens (Joan. XIV): Ego in Patre et Pater in me est. Et quando etiam omnia sua opera ad Deum retulit, dicens: Pater, in me manens, ipse facit opera. De quo etiam subditur: Qui creavit coelum et ea quae in eo sunt, id est, solem et lunam et caetera sidera. Et terram et ea quae in ea sunt, id est, homines, bestias, aves et caetera usque ad vermiculum. Et mare et ea quae in eo sunt. Cete scilicet et pisces diversi generis. [Col. 1064C] Quo in loco haereticorum perfidia damnatur, qui non verentur asserere, quaedam a bono Deo, quaedam vero a principe facta tenebrarum. Sed et cum subjungit, Quia tempus non erit amplius, quaestionem nobis facit, maxime cum Psalmista de reprobis dicat: Inimici Domini mentiti sunt ei, et erit tempus eorum in saecula (Psal. LXXX). Si enim impiorum tempus erit in saecula, quomodo tempus jam non erit? Ad quod dicendum, quia justis non erit tempus, id est, mutabilitas aliqua, quia immutabiles erunt in mente, et incorruptibiles in corpore. Tempus quippe est vicissitudo dierum ac noctium. Ideoque ibi jam tempus non erit, ubi nulla varietas cujuslibet rei. Justi vero immutabiles existent, quia in aeterna claritate et in indeficienti luce permanebunt; [Col. 1064D] unde Psalmista: Ordinatione tua perseverat dies (Psal. CXVIII). Impii autem tempus habebunt, quia semper per varia tormenta mutabuntur, et ad calorem nimium transibunt ab aquis nivium. Quod ergo Dominus de justis negat, hoc de injustis Psalmista affirmat.

Sed in diebus vocis septimi angeli cum coeperit tuba canere. Id est cum coeperit sancta Ecclesia ultimam suam praedicationem diffundere. Consummabitur mysterium Dei. Id est perficietur quidquid modo latet, quia consummatio hic non abolitionem significat, sed perfectionem. Mysterium autem appellatur illud, quod oculus non vidit, nec auris audivit, nec in cor hominis ascendit (I Cor. II), quod tunc consummabitur, id est [Col. 1065A] perficietur, cum et justis bona, et injustis data fuerint tormenta ante praeparata, sicut evangelizavit per servos suos prophetas. Omnis enim intentio prophetarum principaliter de Domini adventu fuit, et saeculi consummatione. Ideoque tunc perficietur, quod ante praedictum est per illos. Et audivi vocem iterum de coelo loquentem mecum, et dicentem: Vade et accipe librum de manu angeli stantis supra mare et supra terram. Et angelus qui tenet librum apertum Christus est, et ipse qui invitat Joannem ut vadat ad angelum Christus est; ipse enim tenet librum apertum, quia ipse revelavit omnia quae latebant in Veteri Testamento, de ejus nativitate, passione, morte et resurrectione. Vox ergo illa quae facta est ad Joannem nihil aliud intelligitur, nisi interna inspiratio qua [Col. 1065B] Deus inspirat cordibus fidelium ut accedant ad eum, juxta illud: Accedite ad eum et illuminamini (Psal. XXXIII). Nam et quod Joanni dicitur, omnibus utique dicitur, qui revelata facie gloriam Domini contemplantur. Isti enim tales apertum habent libellum, ideoque illis dicitur, ut accedant ad angelum non gressibus corporis, sed passibus fidei et mentis. Nec mirum si ipse Christus de se tanquam de alio loquitur, cum et sancti in Scripturis saepissime de se quoties magna dicunt, sic loquuntur quasi de alio. Unde est, Erat Moyses vir mitissimus super omnes qui morabantur in terra (Num. XII). Et Job: Vir erat in terra Hus nomine Job, simplex, rectus ac recedens a malo (Job I). Et ipse Joannes: Hic est discipulus ille quem diligebat Jesus (Joan. XIII). Bene quoque ipsa [Col. 1065C] vox non de terra, sed de coelo sonuit, quia qui de terra est, de terra loquitur. Quod vero sequitur, stantis supra mare et supra terram, superius expositum est.

Et abii ad angelum, dicens ei ut daret mihi librum. Jubentis quippe Dei vocem paratissimus sanctorum sequitur effectus, quia pergunt ad angelum, id est, accedunt fide et devotione ad Christum, poscentes sibi dari librum ab eo, qui aperit ora mutorum, et linguas infantium facit disertas. Ex hoc Jacobus: Si quis indiget sapientia, postulet a Deo qui dat omnibus, et non improperat, et dabitur ei (Jacob. I). Et dixit mihi, accipe librum et devora illum. Acceptum librum devorare est, cum aviditate Scripturam secretis recondere visceribus. Ubi notandum quia [Col. 1065D] non dicit, accipe et bibe illum, sed devora, id est manduca avide. Scriptura enim sacra in quibusdam locis potus est, in quibusdam vero cibus. In rebus obscurioribus, quae intelligi sine expositione non possunt, cibus est, quia veluti mandendo, legendo, et ruminando sumitur; in apertioribus vero quae intelligi sine expositione possunt, ibi potus est: potum enim non mandendo glutimus. Apertiora ergo et manifestiora bibimus, quae etiam non exposita intelligere valemus. Et quanquam sancti apostoli, et ipse Joannes aperte cognoscerent Dei sacramenta, tamen quia adhuc expositione indigebant, qualiter ad eum pertinerent, nequaquam dicitur Joanni bibe, sed devora, ac si apertius diceretur, pertracta et [Col. 1066A] intellige, id est prius mande, et sic degluti. Quod sancti patres fecerunt, Augustinus scilicet, Gregorius, et caeteri, quorum nunc expositionibus utimur. Et faciet amaricare ventrem tuum, sed in ore tuo erit dulce tanquam mel. Praeposterus ordo est in hoc loco: Prius enim in ore cibus assumitur, et sic demum ad inferiora ventris trajicitur. Haec omnia in sequentibus exponentur.

Et accepi librum de manu angeli, et devoravi eum, et erat in ore meo tanquam mel dulce. Et cum devorassem eum, amaricatus est venter meus. Qui alii per os Ecclesiae figurantur, nisi sancti praedicatores, qui die ac nocte legem Domini meditantur, et possunt dicere: Quam dulcia faucibus meis eloquia tua super mel et favum! (Psal. CXVIII.) Per ventrem vero saeculares [Col. 1066B] homines intelliguntur, ventri et voluptatibus suis servientes, de quibus Apostolus: Quorum Deus venter est (Philip. III). Tales enim aliquando avide per os praedicatorum divina verba suscipiunt: sed quia terrenis voluptatibus deserviunt, sermo Dei qui in ore doctorum fuerat illis tanquam mel dulce, in ventre amarescit, sicut (verbi gratia) cum audiunt: Non concupisces uxorem proximi tui, non domum, non agrum; et: Si quis non oderit patrem, aut matrem, aut uxorem, filios et filias, non potest meus esse discipulus (Luc. XIV). Et iterum: Si quis vult post me venire, abneget semetipsum (Luc. IX). Amarescunt illis divina eloquia, quia desperant se hoc posse facere, voluptatibus suis volentes deservire. Aliter: Ipsis sanctis praedicatoribus dulcis est sermo Dei in [Col. 1066C] ore ad praedicandum, ad meditandum, ad exponendum; sed dum coguntur ea complere operibus, quae docent verbis, vertitur illis in amaritudinem. In ore quoque praedicatorum dulcis est sermo (sicut diximus) ad legendum, ad exponendum; sed dum pro ipsa sua praedicatione contemnuntur, et insuper affliguntur, et diversis modis cruciantur, in ventre eorum convertitur in amaritudinem, quia contristantur in mente simul, et de vexatione et de contemptorum damnatione, unde Apostolus: Tristitia est mihi magna et ingens dolor cordi meo (Rom. IX). Qnod enim venter secretum cordis significet, Jeremias ostendit, qui cum dixisset, Ventrem meum doleo, continuo subjecit, sensus cordis mei conturbati sunt in me (Jer. IV). Neque enim ad salutem populi pertineret, [Col. 1066D] si ventrem se corporeum dolere praedicaret, sed ventrem doluit, quia mentis afflictionem sensit. Vel certe acceptus liber et comestus in amaritudinem vertitur, cum quilibet doctor ex sua praedicatione poenitentes conversos aspiciens, mentis affectu illis conjungitur, et cum Apostolo dolet cum dolentibus, flet cum flentibus. Vel certe dulcis est nobis, cum gaudia patriae coelestis promittit; amarus vero cum austera praecepta, per quae ad eamdem patriam perveniamus indicit. Dulce quippe est audire: Fulgebunt justi sicut sol in regno Patris sui (Matth. XIII). Amarum autem: Nisi efficiamini sicut parvuli, non intrabitis in regnum coelorum (Matth. XVIII). Item dulce est audire: Scimus quoniam cum apparuerit, similes ei erimus, quoniam [Col. 1067A] videbimus eum sicuti est (I Joan. III). Amarum autem: Qui dicit se in Christo manere, debet sicut ille ambulavit et ipse ambulare (I Joan. II). Dulce fuit apostolis: In regeneratione cum sederit Filius hominis in sede majestatis suae, sedebitis et vos super sedes duodecim (Luc. XXII). Amarum fuit illis: Qui vult inter vos esse major, sit omnium servus (Matth. XXIII).

Et dicit mihi: Oportet te iterum prophetare populis et gentibus et linguis et regibus multis. Joannes pene omnia, imo omnia quae in hoc libro praemissa sunt non specialiter ex sua, sed generaliter ex electorum protulit persona; nunc autem quae in hoc versu narrantur, et suae et aliorum personis congruere docet. Quando enim ista vidit, in Pathmos insula relegatus erat, et ideo ei dicitur: Oportet te iterum prophetare [Col. 1067B] populis et gentibus et linguis et regibus. Ac si ei divina vox diceret: Non morieris in hac insula, ut tu putas, sed iterum prophetabis, et hanc Apocalypsin quam vidisti, manu tua scribes, et alios docebis, nec solum hanc prophetiam annuntiabis, sed altius caeteris ad erudiendam fidem sanctorum Evangelium scribes. Iterum autem dicit, quia videlicet jam hoc fecerat coram regibus et gentibus, unde et a Domitiano impiissimo Caesare, et in ferventis olei dolium missus est, et in eamdem insulam exsilio deportatus, ubi etiam hanc Apocalypsin vidit. Nam cum jam provectae esset aetatis, et putaret se celerius ad Christum e mundo migrare, interfecto Domitiano, et cuncta ejus jussione cassata reversus est Ephesum, ubi et praefatam Apocalypsin Ecclesiis [Col. 1067C] tradidit legendam. Ebione autem, Valentino et Cerintho contra Christum oblatrantibus, episcoporum precibus flexus, indicto triduano jejunio, Evangelium etiam scripsit, et ideo tot populis et gentibus praedicavit, quia ejus praedicatio ad multorum notitiam pervenit. Sed quae illi specialiter ascribuntur, generaliter praedicatoribus deputantur, ad quorum personam dicit: Oportet te iterum praedicare populis, quia nimirum aliis ad Christum migrantibus, electorum Ecclesia in subsequentibus praedicatoribus iterum non desinit praedicare. Prophetare autem intelligere debemus praedicare, sicut et Paulus dicit: Prophetae duo dicant vel tres, et caeteri dijudicent (I Cor. XIV). Vel certe propterea iterum Joannes prophetare jubetur, ut quod doctores Ecclesiae praedicant [Col. 1067D] ore, facto iterato clament. Oportet enim ut hi qui verba vitae credentibus nuntiant, operibus etiam vitae clamare non desistant.



CAPUT XI.

Et datus est mihi calamus similis virgae. Haec verba sicut conveniunt Joanni, similiter conveniunt omni ordini praedicatorum. Per calamum autem, id quod calamo efficitur intelligere debemus, id est divinam Scripturam, quia antiqui calamo scribebant. Unde bene ipse calamus non inanis, sed similis virgae dicitur. In virga enim rectitudo sacrae Scripturae intelligitur, in qua nullum est mendacium, nullus error, sicut in philosophorum libris, Judaeorum et haereticorum, [Col. 1068A] quorum doctrina plena est mendacio. Sacra autem Scriptura ex omni parte est recta, atque ideo bene virgae comparatur, juxta quod Psalmista dicit: Virga recta est virga regni tui (Psal. XLIV). Aliter: Reges in signum potentiae suae virgam in manibus portant, per quam regia illorum potestas exprimitur. Recte ergo calamus, id est divina Scriptura virgae comparatur, quae suis observatoribus regnum promittit, dicens: Beati pauperes spiritu, quoniam ipsorum est regnum coelorum (Matth. V), et multa similia. Et istud regnum quod coelestis praedicatio promittit, in inflexibili justitia perseverat. Postquam autem datus est ei calamus, divina vox dicit illi: Surge, videlicet ad praedicationis officium, et noli jacere in imis vitiorum, quia, ut supra dictum est, quod Joanni [Col. 1068B] dicitur, omnibus veritatis praedicatoribus convenit, qui quod verbis praedicant, factis iterato clamare debent. Et metire templum Dei ac altare. Templum Dei ipsa est Ecclesia, cui Apostolus dicit: Templum Dei sanctum est, quod estis vos (I Cor. III). Altare autem in templo, eminentiores significat in Ecclesia fideles, id est virgines, continentes, et saeculo renuntiantes. Sicut enim altare in templo est, ita vita religiosorum in plebe fidelium consistens, in quibus principaliter jugis atque indeficiens sanctae compunctionis permanet ignis. Quod autem sequitur, et adorantes in eo, tale est, tanquam subaudiretur et in templo, et in altari adorantes metire. Quo nimirum dicto illi exprimuntur, qui in spiritu et veritate adorant Patrem, sicut Dominus dicit. Dicitur itaque omni ordini [Col. 1068C] doctorum: Surge ad potiora opera, metire templum et altare et adorantes in eo, hoc est, unicuique professioni et ordini, secundum suam dignitatem et locum annuntia verbum Dei, ut (verbi gratia) virginibus dicito: Beatae estis quae respuistis nuptiale consortium, unde et habebitis societatem angelorum; et quae non habetis in terra sponsum, habebitis in coelo sponsum Christum Deum et hominem victurum in aeternum. Dicito etiam saeculo renuntiantibus: Beati estis qui, Evangelici praecepti non immemores, cuncta terrena pro Christo reliquistis, sequentes eum, a quo thesaurum in coelo indeficientem percipietis. Continentibus vero: Beati qui post licitum nuptiarum, sectantes continentiam, internumerari contenditis his, de quibus merito dicitur: Virgines [Col. 1068D] enim sunt, et sequuntur agnum quocunque ierit (Apoc. XIV). Vel altare generaliter sanctam Ecclesiam accipiamus, in quo Deo quotidie sacrificium laudis, et incensum orationis offertur. Metire templum et altare, id est secundum capacitatem uniuscujusque sermonem profer, simplicibus simpliciora, perfectis alta et profunda committens.

Atrium autem quod est foris templum ejice foras, et ne metiaris illud. Miranda prorsus locutio talis, quod illud foras ejici praecipit, quod foris esse ostenditur. Quomodo enim foras ejici potest, si intus non est? Sed tale est hoc, quale et illud: Deleantur de libro viventium, id est, non scribantur in eo. Ita ergo et hic dicitur, Atrium vero ejice foras, id est, noli illud [Col. 1069A] computare intus. Per atrium autem quod foris est, intelliguntur haeretici, pagani, et Judaei, quibus ad sancta sanctorum nullus patet ingressus, de quibus Paulus dicit: Quid autem mihi de his qui foris sunt judicare? (I Cor. V.) Dicatur ergo, ne metiaris atrium quod foris est, id est, noli tales computare in numero sanctorum, quoniam datum est gentibus. Id est, communi tormento peribunt, et inter eos reputabuntur qui idola colunt, quoniam et illi simulacra colere videntur, mendacium pro veritate tenentes. Judaei se dicunt credere in Deum Patrem, sed mentiuntur, quia qui non habet Filium, nec Patrem habet, et qui non honorificat Filium, non honorificat Patrem qui misit illum. Mendacium ergo colunt, qui veritatem non adorant. Haeretici quoque diversos errores de [Col. 1069B] Domino fatentur, unde quia a veritate recedunt, similes gentibus habentur, verbi gratia: Sabellius dicit quod idem sit Pater qui Filius, et quia duas non vult intelligere personas in Patre et Filio, similis est et etiam deterior paganis. Photinus quoque affirmat eum purum hominem, nec fuisse ante Mariam, et iste similis est gentibus, qui simulacrum hominis mortui se adorare fatetur, dum solummodo Christum hominem fuisse dicit, et Deum negat. Et ideo isti tales atque eorum similes, velint nolint, in illorum transeunt numerum, qui imagines mortuorum adorant hominum, praesertim cum singulis partibus mendacium sit quod tenent. Similiter qui fidem quam habent operibus destruunt, in numero infidelium reputantur. Et civitatem sanctam calcabunt, ipsa [Col. 1069C] scilicet atria. Mensibus quadraginta duobus. Civitas sancta olim appellabatur Hierusalem, juxta illud Evangelii: Multa corpora sanctorum qui dormierant, surrexerunt et apparuerunt multis in sancta civitate (Matth. XXVII). Verumtamen hic non de illa dicitur, sed potius de Ecclesia, de qua scriptum est: Gloriosa dicta sunt de te, civitas Dei (Psal. LXXXVI). Hanc civitatem calcant, id est comprimunt atria, id est haeretici, pagani, Judaei, et falsi fratres, et verbo et tormento; sed sicut silex calcata pedibus hominum, elimari potest, comminui non potest, et tanto magis elimatur, quanto magis calcatur: ita sancta Ecclesia ex persecutione perfidorum robustior redditur et luculentior, unde Apostolus: Quando infirmor, tunc fortior sum et potens (II Cor. XII). Quadraginta duos [Col. 1069D] menses possumus specialiter referre ad spatium trium annorum et dimidii, quando sub Antichristo acerbius calcabitur, et comprimetur Ecclesia ab impiis. Nam in tribus annis et dimidio quadraginta duo menses continentur, quo numero etiam omne praesens tempus intelligitur, propter sex mundi aetates, et septem dies, quibus omne praesens tempus volvitur. Sexies enim septem quadraginta duo faciunt. Aliter: Legimus in Veteri Testamento, quod populus Israel quadragesima et secunda mansione ingressus est terram repromissionis, et quia in figura omnia contingebant illis, utique et hoc iter ad nos pertinet, qui in itinere deserti moramur, et ad patriam repromissionis tendimus post Rubri maris baptismum, in [Col. 1070A] quo submersus est Pharao cum suis exercitibus, id est diabolus cum omnibus peccatis originalibus. Quod ergo ibi per quadraginta duas mansiones in figura factum praecessit, hoc hic per menses figurata locutio expressit. Mensibus ergo quadraginta duobus calcatur civitas, quia quandiu in praesentis vitae itinere transit, persecutionem ab impiis sustinet Ecclesia.

Et dabo duobus testibus meis, et prophetabunt, id est dabo ut prophetent, diebus mille ducentis sexaginta. Hic etiam et in numero dierum, qui juncti faciunt annos tres et dimidium, et in adventu etiam et prophetia duorum testium manifeste ostenditur persecutio, et regnum Antichristi. De his quippe duobus testibus Dominus per Malachiam prophetam [Col. 1070B] dicit: Ecce ego mittam vobis Enoch et Eliam, ut convertant corda patrum ad filios, et cor filiorum ad patres eorum (Matth. IV). Et in evangelio ipse Dominus: Elias veniens restituet vobis omnia (Matth. XVII). Isti ergo venientes prophetabunt, id est praedicabunt, quia, ut supra dictum est, prophetare aliquando ponitur pro praedicare. Diebus mille ducentis sexaginta, id est tribus annis et dimidio, qui interficientur ab antichristo. Amicti saccis, quia poenitentiam quam praedicabunt ore, etiam habitu ostendent, sicut fecit beatus Joannes, qui erat indutus pilis camelorum. Sed in his duobus testibus omnis Ecclesia comprehenditur in suis praedicatoribus, quae per omne tempus istius vitae prophetat et praedicat mysteria Filii Dei, sive nunc scilicet, sive in [Col. 1070C] extremis temporibus. Bene autem Ecclesia in duobus testibus figuratur, propter duo Testamenta videlicet, quibus roboratur; vel quia ex duobus populis constat, et duobus praeceptis charitatis vivificatur; sive etiam propter duo martyrii genera. In saccis vero humilitas sanctorum exprimitur, qui, licet sint magistri, peccatores se esse fatentur; nam cilicium criminosis convenit. Vel certe, quia sanctorum vita reprobis videbitur despecta, ideo saccis induti perhibentur. Et hoc est quod in hac eadem Apocalypsi dicitur, Sol factus est niger tanquam saccus cilicinus (Apoc. VI).

Hi sunt duae olivae et duo candelabra in conspectu Domini terrae stantes. Ipsi specialiter duo, Enoch scilicet et Elias, duae olivae appellantur propter [Col. 1070D] unctionem Spiritus sancti, qua sunt delibuti. Dicuntur etiam et candelabra, quia lucebunt, aliisque lumen veritatis ostendent et verbo et opere. Generaliter omnes sancti Ecclesiae in his duobus comprehenduntur, qui tempore baptismatis et manuum impositione episcoporum acceperunt Spiritum sanctum. Dicuntur autem duae olivae, cum una sit oliva, id est, universalis Ecclesia, juxta illud: Ego autem sicut oliva fructifera in domo Dei (Ps. LI), propter duo Testamenta, vel dilectionem Dei et proximi, vel duo genera martyrii. Similiter et eadem Ecclesia cum sit unum candelabrum propter unitatem fidei, dicuntur duo candelabra propter praedicta mysteria. Bene autem in conspectu Domini terrae stare per [Col. 1071A] hibentur, quia sancti intima contemplatione sui Conditoris in suis praecordiis inhaerere probantur, et jugiter voluntatem ejus considerantes, ea faciunt in quibus Creatorem suum non offendunt. Unde Elias dicit: Vivit Dominus in cujus conspectu sto (III Reg. XVII). Et Paulus: Sicut ex Deo, coram Deo loquimur in Christo (II Cor. XII). Potest etiam et de his duobus testibus intelligi, aliter qui in conspectu Domini terrae stant, quod videlicet in paradiso, ubi quondam fuit Adam, antequam peccaret, translati sunt, et a nostris conspectibus ablati, claritate visionis Dei perfruuntur.

Et si quis eos voluerit nocere, ignis exiet de ore illorum, et devorabit inimicos eorum. Hoc ex parte jam impletum est, quando, sicut in libro Regum, legimus [Col. 1071B] (IV Reg. I), ad vocem Eliae descendit ignis de coelo, et consumpsit quinquagenarios cum suis quinquaginta. Sed specialiter haec verba sicut pertinent ad illos duos, ita generaliter et ad omnes sanctos. Per ignem autem praedicatio sancta figuratur, quia corda auditorum ad amorem Dei accendit. Ex isto itaque igne boni perficiunt, mali vero deficiunt, unde Paulus: Christi bonus odor sumus Deo; et: Aliis odor vitae in vitam, aliis odor mortis in mortem (II Cor. II). Dum enim sancti bona coram ipsis proferunt, etiam nolentes nocent, quia ipsi bona quae audiunt, in sui damnationem vertunt; dumque sanctos persequuntur, qui sibi vitam annuntiant, hoc igne, id est doctrina quae procedit de ore illorum, devorantur, quia pro contemptu et persecutione sanctorum, [Col. 1071C] digni suppliciis aeternis aguntur. Et si quis eos voluerit laedere, ita oportet eum occidi, sententia scilicet verbi Dei. Vel certe de ore testium ignis egrediens inimicos eorum interficit, quia nimirum contraria Christo sentientes, atque in malo perseverantes, anathematis fulmine sancta Ecclesia percutit. Quod si et hoc in bonum accipere volumus, sancta Ecclesia in suis doctoribus igne oris sui inimicos devorat, cum verbo exhortationis et administratione claritatis eos ad sui amorem provocat, ut moriantur inimicitia, et vivant dilectionis gratia, coacervatis dilectionis carbonibus super caput eorum, juxta Salomonis sententiam.

Hi habent potestatem claudendi coelum nubibus ne pluat diebus prophetiae ipsorum, et potestatem habent [Col. 1071D] super aquas convertendi eas in sanguinem, et percutere terram omni plaga quotiescunque voluerint. Et hoc juxta litteram impletum cognovimus in Moyse et Elia, quoniam unus aquas Nili fluminis convertit in sanguinem, eo quod induratum esset cor Pharaonis. Alter vero clausit coelum ne plueret annis tribus et dimidio. Dum enim regnaret Achab rex impius, qui sanctos Dei interfecit, et insuper idola coluit; omnisque populus Israel relinquens Deum patrum suorum, adoraret Baal, et eos Elias revocare ad cultum Dei non potuisset, iratus dixit: Vivit Dominus, si erit vobis nos aut pluvia, nisi juxta oris mei verbum (III Reg. XVII). Quod ita factum est, donec populus ageret poenitentiam, et iterum ille sua petitione obtineret [Col. 1072A] pluviam. Moyses quoque terram Aegypti percussit omni plaga, quotiescunque voluit, id est, quousque liberaret filios Israel de Aegyptiorum servitute. Spiritualiter ipsi sancti appellantur coelum; appellantur autem et nubes, de quibus scriptum est: Et nubibus mandabo ne pluant super eam imbrem (Isa. V). Claudunt itaque coelum, hoc est se ipsos, non quo omnimodis coeli imbres non emittant, sed quod super terram, quae spinas et tribulos germinat, non pluant. Pluunt itaque perfectis, abscondunt vero suam pluviam impiis, quoniam bonis et suscipere volentibus suam praedicationem manifestant, contemptoribus vero et irrisoribus abscondunt. Unde est: Ne miseritis margaritas vestras ante porcos (Matth. VII). Et potestatem habent super aquas convertendi [Col. 1072B] eas in sanguinem. Aqua Scripturam significat. Unde est: Aqua profunda sermo ex ore viri (Prov. XVIII). Ipsi itaque aquam in sanguinem vertunt, cum occasionem illis qui bene prolata male intelligunt, administrant, et doctrinam quam perceperunt, in sui perniciem convertunt. Quod idcirco facere sancti dicuntur, quia ipsi eis divina verba annuntiant, qui contemnunt, cupientes eos instruere, et ad Dei voluntatem revocare. Habent quoque potestatem percutere terram omni plaga quotiescunque voluerint, quia in potestate illorum est, ut quando velint loquantur, et iterum quando velint taceant, ut scilicet fidelibus loquantur, infidelibus autem taceant. Et ideo quotiescunque infidelibus divina mysteria claudunt, toties insanabili plaga [Col. 1072C] percutiunt. Quotiescunque vero fidelibus Dei sacramenta pandunt, toties alios ad mortem, alios ad vitam trahunt. Et quod aliis proficit ad salutem, aliis provenit ad mortem; dumque verba coram impiis formant, sanguinem carnalis intelligentiae quo moriantur porrigunt. Et notandum quod non dicit, habebunt potestatem, sed habent, ut hoc non de duobus tantum, Enoch et Elia, qui venturi sunt, sed etiam de praesentis nunc temporis Ecclesiae praedicatoribus dictum intelligamus.

Et cum finierint testimonium suum, bestia quae ascendit de abysso, faciet adversus illos bellum, et vincet illos et occidet illos. Hoc testimonium non ad ipsum regnum Antichristi est referendum, sed ad praecedens tempus quo ipsi praedicabunt, antequam [Col. 1072D] ille incipiat regnare. In revelatione enim bestiae finiendum, id est perficiendum et complendum est testimonium illorum, qui docent ipsum non esse Christum, sed diabolum, pronuntiantes Judaeis atque gentibus olim jam venisse Christum, et sua passione redemisse genus humanum, unde et ab eo tenti interficientur. Et hoc est quod sequitur, quia bestia quae ascendit de abysso, faciet adversus eos bellum. Bestiae autem vocabulo non solum damnatus ille homo, verum etiam habitator illius diabolus, qui per illum exaltabitur, et extolletur supra omne quod dicitur deus, aut quod colitur, sed et omne corpus illius figuratur. Homo itaque ille perditus ascendet de abysso, hoc est de multitudine Judaeorum perfidorum, [Col. 1073A] qui impietate profundi sunt nascendo, et per aetatum momenta proficiendo, juxta illud: Fiat Dan coluber in via, cerastes in semita (Gen. XLIX). Diabolus enim ascendet de abysso, hoc est, de reproborum cordibus in quibus habitat; et ingredietur illum damnatum hominem, ut per eum signa faciat, et elevetur ita, ut sedeat in templo Dei tanquam sit Deus. Omne enim corpus illius cum capite suo ascendet de abysso, quia divino Dei judicio efferari permittetur. Judicia enim Dei abyssus multa (Psal. XXXV). Inde namque ascendet, unde ad superbiam elevari permittetur. Faciet autem contra Dei testes bellum, et corporale et spirituale, exhibebit cuncta quae in praecedentibus martyribus sunt adimpleta, id est virgas, fustes, plumbatas, candentes ferri laminas, [Col. 1073B] ungulas ferreas, bestias, ignes, et carceres, et si qua sunt similia tormentorum genera. Iterum quos sic non poterit vincere, conabitur doctrinis superare, exhibebit dona, verba promet dulcia, adhibebit falsa miracula, et per utraque saeviens multos a fidei rectitudine ad errorem inclinabit, alios scilicet decipiens terroribus, alios autem persuasionibus. Verum quod dicitur, vincet eos, non ad sanctos pertinet, qui non poterunt vinci, et qui ante poterunt occidi, quam a fide separari; sed quaedam pars malorum intelligitur, quae sociata est corpori Christi, quaeque sive terroribus, sive blandimentis vinci posse narratur. Quod vero occidet eos, ad sanctos pertinet, quos interficiet diversis modis, et superare non poterit. Inter quos etiam erunt ipse [Col. 1073C] Elias et Enoch, qui a bestia nec terroribus nec blandimentis superari nullo modo poterunt. Inter eos autem qui vincentur, comprehenduntur falsi Christiani, Judaei, haeretici et pagani. Si vero quaerimus quae sint arma Ecclesiae, utique fides et innocentia, duo dilectionis praecepta, duo etiam Testamenta. Hinc pugnant, hinc victores existunt, etiam cum moriuntur.

Et jacebant corpora eorum in platea magnae civitatis, quae vocatur spiritualiter Sodoma et Aegyptus, ubi et Dominus eorum crucifixus est. Civitatem magnam, quantum ad litteram appellat Jerusalem, quae Dei civitas magna dicebatur, sed postquam Dominum suum interfecit, jam non dicitur civitas magna, aut Jerusalem, sed Sodoma et Aegyptus. Licet enim [Col. 1073D] persecutio ubique grassetur, tamen immanior et acerbior erit Ecclesiae vexatio, ubi Dominus crucifixus traditur, et ubi caput malorum apparebit Antichristus. In cujus platea specialiter dicuntur jacere corpora sanctorum, tanquam scilicet ut ubi principale certamen erit, ibi mortuorum corpora multipliciter pereant; ubi etiam intelligitur, quia Judaica plebs specialiter adhaerebit Antichristo, quousque Enoch et Elia praedicantibus, qui ex ea salvandi fuerint, revertantur ad Christum. Bene autem illa civitas Sodoma vocatur et Aegyptus, quia opera Sodomorum atque abominationes Aegyptiorum sectasse cognoscitur. Unde Isaias illis dicit: Audite, principes Sodomorum (Isa. I). Altius autem per civitatem magnam [Col. 1074A] in qua jacebunt corpora sanctorum, totus mundus intelligitur, quia in omnibus mundi partibus sancti tunc temporis interficientur. Unde bene dicitur: Ubi Dominus eorum occisus est. Quod enim Dominus extra portas illius civitatis est passus significabat, quia Christus in suis membris in toto mundo erat passurus. Ita est civitas magna, quae Babylon vocatur, in qua diabolus regnat, sicut civitas est Christi Hierusalem, in qua regnat ipse Christus. Illa coepit a Cain, ista autem ab Abel. Sodoma interpretatur muta, Aegyptus tenebrae. Quibus nominibus illi comprehenduntur, qui, metu nimio concussi, tempore Antichristi non audebunt confiteri fidem Christi, sed in tenebris infidelitatis caecati, et in tenebris tenti peccatorum, negabunt illum. Insuper etiam et [Col. 1074B] civitatem sanctam calcabunt, id est compriment. Jacebunt autem corpora multorum, et illorum scilicet qui fuerint mortui, et illorum etiam qui diversis affligentur tribulationibus, id est fame, nuditate, carceribus, et caeteris inexquisitis tormentis.

Et videbunt de populis et tribubus et linguis et gentibus, corpora eorum per tres dies et dimidium. Manifesta etiam ostenditur persecutio sanctorum in omnibus gentibus futura, cum dicitur quod omnes populi, et tribus, et linguae, videbunt corpora eorum tribus diebus et dimidio, id est tribus annis et dimidio, quibus regnabit Antichristus. Ita enim hic dies pro anno positus est, sicut et in Veteri Testamento, ubi legimus quod reversi exploratores qui quadraginta diebus terram exploraverunt, fecerunt murmurare [Col. 1074C] populum: Unde et postea quadraginta annos permanserunt in deserto, Domino dicente ad Moysen (Num. XIV): Diem pro anno dedi vobis. Similiter et ad Ezechielem (Ezech. IV), cui praeceptum est, ut trecentis nonaginta diebus jaceret super latus sinistrum, diem, inquit, pro anno dedi tibi. Significata est enim in his diebus captivitas decem tribuum trecentis quadraginta annis futura.

Et corpora eorum non sinent poni in monumentis. Per corpora autem totos homines accipere debemus, qui non solum exstincti, verumetiam diversis pressuris attriti jacebunt et conculcabuntur. Consuetudo quippe sacrae Scripturae est, ut aliquando per animam, aliquando per corpus totum hominem significet. Per animam, ut ibi: Descendit Jacob in Aegyptum in animabus [Col. 1074D] septuaginta (Act. VII). Per corpus vero, sicut Maria in Evangelio dicit: Quia tulerunt Dominum meum, et nescio ubi posuerunt eum (Joan. XX), cum solum corpus quaereret, quod positum fuerat in sepulcro, anima illius cum divinitate Verbi descendente ad infernum. Verum tanta saevitia tunc erit, et tam erit immanis illa persecutio, ut non satientur reprobi, postquam interfecerint eos, sed etiam ad augendam suam malitiam, neque post mortem permittent eos poni in monumento. Sic enim legimus factum et in persecutione sanctorum martyrum, quod tanto tunc amplius fiet, quanto gravior erit persecutio. Aliter: In monumentis idcirco mortuo rum corpora ponuntur, ut ibi quiescant, et diem exspectent [Col. 1075A] novissimum. Unde et per quemdam sapientem dicitur: Corpora eorum in pace sepulta sunt. Tunc itaque non sinent eos poni in monumentis, hoc est, non permittent eos quiescere, veluti quiescunt corpora mortuorum, sed variis et in exquisitis eos cruciabunt tormentis. Monumentum etiam dicitur eo quod moneat mentem, quia et nos dum consideramus sanctorum monumenta, qui sua corpora pro Christo tradiderunt, monemur venerationem illis impendere. Non itaque sinent eos poni in monumento, hoc est non permittent eos venerari, sed velut irrisione dignos, permittent eos in plateis jacere, ubi comedantur a bestiis.

Et inhabitantes terram gaudebunt super illos, et judicabuntur, et munera mittent invicem. Recte inhabitantes [Col. 1075B] terram vocantur, qui de interitu et de nece sanctorum gaudentes, mentem ad praemia contuenda electorum, vel ad sua consideranda supplicia erigere non noverunt. Tales ultimo tempore cum Ecclesia tradita fuerit in manus persecutorum, videntes Enoch et Eliae, caeterorumque martyrum corpora insepulta jacere, gaudebunt ex eorum humiliatione et interfectione, qui eos male viventes et peccantes increpabant. Et mittent sibi invicem munera, eulogia scilicet et datum temporale, vel sermonum congratulationem, tanquam diem festum celebrantes. Quoniam hi duo prophetae cruciaverunt eos qui habitant super terram. Sicut supradictum est, in devoratione scilicet ignis spiritualis, in suspensione pluviae salutaris, in conversione aquarum in sanguinem. [Col. 1075C] Licet ergo toto nunc tempore gaudeant impii de tribulatione et humiliatione justorum, laetantes cum malefecerint, et exsultantes in rebus pessimis, tamen jam tunc longa erit et major talium exsultatio de afflictione vel morte justorum, ac sua crudelitate. Sed cum dixerint pax et securitas, tunc repentinus eis superveniet interitus. Unde hic quoque apte subinfertur:

Et post tres dies et dimidium. Id est interitum repentinum super eos venire, qui dicunt pax et securitas, et tunc dolorem, cum dicunt gaudium post quadraginta scilicet quinque dies, qui in Danielis libro et Isaiae commemorantur. Spiritus vitae a Deo intrabit in eos. Non tamen alienus spiritus ingredietur in eos, sed unusquisque homo suam animam [Col. 1075D] recipiet. Et steterunt. Pro eo quod est stabunt, quia praeteritum tempus est positum hic pro futuro. Super pedes suos. Quantum autem sit hoc futurum, post illos quadraginta quinque dies solus Deus novit. Bene vero stare dicuntur sancti, quia scilicet jam incommutabiles erunt in mente, et incorruptibiles in corpore. Et timor magnus cecidit, id est cadet super eos qui viderunt eos. Pro eo quod est videbunt, id est super omnes reprobos qui interfecerunt eos. Ibi quippe recognoscent eos in gloria, quos persecuti sunt in praesenti vita, et timebunt dum viderint eos glorificatos, exspectantes sententiam divinae ultionis. Vel etiam ipsi sancti cum viderint se invicem glorificatos, et viderint coelum ardere, infernum apertum, [Col. 1076A] daemones per hunc aera discurrentes, Dominum venientem ad judicium cum multitudine angelorum timebunt. Sed ut Dominus dicit, virtutes coelorum movebuntur (Matth. XXIV), quanto magis homines. De quibus adhuc subditur:

Et audierunt vocem magnam dicentem illis: Ascendite huc. Vox ista quae eos vocat ut coelos ascendant, ipsa est de qua Apostolus dicit: Ipse Dominus in jussu et in voce archangeli, et in tuba Dei descendet de coelo (I Thess. IV). Ascendite (inquit) huc, id est, ascendite ad Deum, et ad caput vestrum, quia membra estis illius, qui modo singulis redditurus est juxta opera sua. Ideoque nolite morari in terra, ne involvamini in poenis miserorum. Et ascenderunt in nube in coelum, et viderunt illos inimici eorum. Legimus in Evangelio, [Col. 1076B] quod Dominus in nube venturus sit ad judicium; sic enim dixerunt angeli testes illius ascensionis: Hic Jesus qui assumptus est a vobis in coelum, sic veniet quemadmodum vidistis eum ascendentem, id est, eadem carne et nube (Act. I). Sicut ergo Christus venturus est in nube, ita et omnes sancti. Unde ipse dicit: Tunc videbunt Filium hominis venientem in nubibus cum potestate magna et majestate (Matth. XXIV). Unde et Apostolus dicit: Nos autem qui vivimus rapiemur cum illis in nubimus obviam Christo in aera, et sic semper cum Domino erimus (I Thess. IV), non in aere, sed in coelo. Quod si quis, hanc Pauli sententiam intuens, inquirit qualiter generalis primo homini illata compleatur sententia, qua illi dixit Deus: Terra es et in [Col. 1076C] terram ibis, scire debet veram Dei esse, et Pauli sententiam, quia et vivi reperientur homines, ex quorum persona hoc Apostolus loquitur; et tamen scire debet ut beatus Augustinus dicit, in ipso raptu nubium, etsi momentaneam, mortem tamen gustabunt. In terram ergo revertentur, quia hoc est corpus in terram reverti, quod est exeunte anima remanere corpus, quod utique terra est. Itaque securi dicimus, quia in momento et in ictu oculi, in ipsis nubibus, Spiritum vitae accipient hi, qui in adventu Domini vivi reperientur, in quibus, ut dictum est, et momentaneam mortem gustabunt. Impii quippe remanebunt in terra hac, electi elevabuntur ad gloriam, in qua et inimici illorum eos videbunt, et sentient judices juste, quos judicaverunt et damnaverunt [Col. 1076D] injuste.

Et in illa hora factus est terraemotus magnus. Cum loqueretur de ipso judicio, repente venit ad ea quae ante futura sunt; id est ad persecutionem Antichristi, de quo paulo ante fecerat sermonem, ipsamque vocat horam quam ante in tribus diebus et dimidio expresserat. Quid autem mirum, si eadem persecutio una hora vocetur, cum omne praesens tempus una hora appelletur, juxta quod Joannes dicit: Filioli, novissima hora est (I Joan. II). Terraemotus itaque significat illam persecutionem validissimam, unde bene terraemotus non simpliciter sed cum additamento magnus vocatur, quia tunc tribulatio erit, ut Dominus ait, qualis non fuit, neque fiet. Hinc et [Col. 1077A] Danieli angelus dicit: Veniet tempus quale non fuit ex quo gentes esse coeperunt. Et decima pars civitatis cecidit, et occisa sunt in terraemotu nomina hominum septem millia. Hic locus in Evangelio exponitur, ubi Dominus dicit, quod quaedam mulier habens drachmas decem, perdiderit unam ex illis. Novem quippe sunt ordines angelorum, sed homo decimus est creatus, qui locum a diabolo evacuatum repleret. Ista decima pars periit in illis, qui consenserunt et crediderunt Antichristo. Non autem tota decima pars periit, sed pars decimae partis in haereticis scilicet, paganis et Judaeis et falsis fratribus. Civitas quippe Hierusalem appellatur, quia constat ex angelis et hominibus. Civitas cujus decima pars cecidit, illa scilicet quae ad novem angelorum ordines non pertingens, [Col. 1077B] locum decimi ordinis cum electis minime tenet. Et cum sit ipsorum perditorum numerus infinitus, sub finito comprehenditur, cum dicitur: Quia mortua sunt in terraemotu nomina hominum septem millia. Septenarius enim numerus saepe pro universitate ponitur, atque ideo in septem millibus hominum omnes reprobi intelliguntur, qui mortui sunt in anima sub eadem persecutione. Et reliqui, qui in fide permanserunt, id est, post abnegationem ad fidem redierunt, sive etiam qui ex errore ad veram doctrinam conversi sunt, et in eadem fide perstiterunt. In timorem sunt missi, et dederunt gloriam Deo coeli. Sive quod eo gubernante, et fortitudinem donante non sunt lapsi: sive quod misericorditer post ruinam sunt erecti.

[Col. 1077C] Vae secundum abiit, et ecce vae tertium venit cito. Superius aquila volans, tria vae dixit futura, quorum duo in enarratione praecesserunt, tertium adhuc restat. Primum vae quippe narrat praelium locustarum, secundum solutionem angelorum quatuor usque ad istum locum, in quo multa per recapitulationem de adventu Antichristi dicuntur: tertium inchoatur hic, et tendit usque ad praefinitum locum, id est damnationem omnium reproborum cum capite suo.

Et septimus angelus tuba cecinit, et factae sunt voces magnae in coelo, dicentes: Factum est regnum hujus mundi Domini nostri et Christi ejus, et regnabit in saecula saeculorum. In septimo angelo nihil aliud, nisi ut supra in caeteris Ecclesia intelligitur, non jam praedicans ut superius, sed in conspectu sui [Col. 1077D] Creatoris consistens. Et hoc est quod superius angelus stans supra mare, et super terram juravit per viventem in saecula saeculorum, quia tempus jam non erit, sed in diebus septimi angeli consummabitur mysterium Dei. Septimo autem angelo tuba canente, voces magnae fiunt in coelo, id est in ipsa electorum Ecclesia. Quae voces nihil aliud sunt, nisi magnum sanctorum desiderium, laudantium Deum, et gratiarum actiones personantium atque dicentium: Factum est regnum hujus mundi, cui antiquus hostis dominabatur, Domini Dei nostri, id est Patris et Christi sui Filii, et regnabunt Pater et Filius, et hi qui in Patris et Filii nomine intelliguntur, cum omni electorum Ecclesia in saecula saeculorum. Hanc potestatem [Col. 1078A] Filius Dei accepit per humanitatem, qui omnia cum Patre possidebat per divinitatem, unde et ipse surgens a mortuis dicit: Data est mihi omnis potestas in coelo et in terra.

Et viginti quatuor seniores, id est praedicatores, qui in conspectu Dei sedent in sedibus suis. Id est in potestate judiciaria, juxta illud: Ecce Dominus veniet cum senioribus populi sui. Ceciderunt in facies suas. Omnia sua ad eum referentes, qui dicit: Sine me nihil potestis facere. Qui in conspectu Dei sedent, quia in cunctis quae agunt, vel dicunt, Deum sibi praesentem semper attendunt. Et adoraverunt Deum dicentes: Gratias agimus tibi, Domine Deus omnipotens, qui es immutabilis et qui eras ante saecula cum Patre. Ubi intuendum est, quia non subjungit, [Col. 1078B] qui venturus es, ut supra. Praesentem enim jam in judicio, quo haec omnia agentur demonstrant, quem venturum minime praedicant. Qui accepisti virtutem tuam magnam. Quando resurgens a mortuis omnia regna mundi tuae potestati subjecisti, et hoc in humanitate, quia virtus indeficiens est in tua divinitate. Et regnasti, regnas et regnaturus es.

Et iratae sunt gentes, quae scilicet vident suam culturam ad nihilum redigi, unde Psalmista: Dominus regnavit, irascantur populi. Et venit ira tua, id est tempus vindictae tuae, quando irascentium populorum cervices confringes. Et tempus mortuorum. Ut scilicet qui mortui sunt peccato, moriantur damnatione perpetua. In quibus videlicet gratiarum actionibus duos Domini adventus comprehendunt: Primum scilicet [Col. 1078C] humilem et occultum, quando surgens a mortuis mundum sibi substravit. Secundum vero excelsum et manifestum, quando impiis irascetur, et servos suos vindicabit. Non autem gaudent electi, quia reprobi damnantur, sed ideo gaudent, quia advenit tempus quando mali justam damnationem, et ipsi recipiant bonorum operum dignam remunerationem. Ante enim damnabuntur impii, et sic remunerabuntur pii, nec poterunt pervenire ad regnum corpora piorum, nisi praecesserit damnatio reproborum. Quod autem dicit, iratus es, non ita intelligendum est, ut irascatur Deus sicut et homo, sed sic videbitur reprobis, quos damnabit. Talis quippe in singulorum conscientiis erit, qualem eum videbunt. Unde in mentibus electorum videbitur benignus, in [Col. 1078D] mentibus reproborum iratus. Judicare et reddere mercedem unicuique. Servis tuis prophetis et sanctis. Sic videntur haec verba sonare, quasi praecesserit meritum electorum, pro quo mercedem sunt recepturi. Non enim redditur nisi quod debetur, sed non est ita, quia scriptum est: Quis prior dedit illi et retribuetur ei? (Rom. XI.) Et alibi: Gratia salvi facti estis, et hoc non ex vobis, ut ne quis glorietur (Eph. II). Sciendum est itaque quia ut aliquid Deo daremus, prius ab illo accepimus, cujus misericordia praevenit ut velimus, subsequitur ut operemur, unde Psalmista: Misericordia ejus praeveniet me, et misericordia ejus subsequetur me (Psal. XX, LVIII). Itaque quod accepimus, et Dei est, quia ipse dedit, et nostrum, quia nos ab illo percepimus, [Col. 1079A] et ideo cum Dominus mercedem reddit, sua ipse dona in electis remunerat. Sub hac intelligentia quotidie dicimus: Panem nostrum quotidianum da nobis hodie (Matth. V); si nostrum est, cur ut detur petimus? Sed fit nostrum accipiendo, quod non erat habendo. Quaeritur autem, cur, nominatis prophetis et caeteris sanctis, apostoli sunt relicti? Sed sciendum, quia in prophetis ibi sunt comprehensi et apostoli, qui prophetae sunt, quia ventura reproborum supplicia, et sanctorum praemia praenuntiant. De quibus ipse Dominus ait: Ecce ego mitto ad vos prophetas. Et ipsi Joanni dictum est: Oportet te prophetare et praedicare gentibus. Et quia non omnes sunt prophetae qui sunt sancti, remunerabuntur prophetae, remunerabuntur et isti. Et timentibus nomen tuum [Col. 1079B] pusillis et magnis. Timentes quoque nomen illius, id est reverentiam habentes nominis ejus, et ideo peccare timentes, cum pusillis et magnis mercedem recipient. Magni quippe sunt, qui bonum quod intelligunt, juvante se divina gratia facere possunt. Pusilli autem, qui non ea possunt implere quae intelligunt, quia nec locum habent. Sicut quilibet in monasterio constitutus, misericordiam vult impendere fratribus, vult etiam aliis sermonem praedicationis et doctrinae impendere, sed quia ad hoc non vocatur, non illud quod intelligit, et vult, opere perficere valet. Ideoque tales in numero perfectorum habentur. Ideoque nulla subripiet de imperfectione desperatio, licet non fuerit omnibus attributa perfectio. Hinc Ecclesia in Canticis canticorum dicit sponso suo: Unguentum [Col. 1079C] effusum nomen tuum, ideo adolescentulae dilexerunt te nimis (Cant. I). Et quia talium innumerosior summa invenitur, ideo in subsequentibus Salomon ait: Adolescentularum autem quarum non est numerus (Cant. IV). Et exterminandi eos qui corruperunt terram, subaudis tempus advenit. Qui enim corruperunt terram, id est carnem suam maculaverunt diversis vitiis et peccatis, vel qui alios maculaverunt exemplo et doctrina prava, exterminabuntur, id est a terra viventium separabuntur, et ab haereditate sanctorum, exsilio aeternae damnationis damnati.

Et apertum est templum Dei in coelo. Coelum est Ecclesia, quae est sedes Dei. Templum in coelo corpus intelligitur Christi, de quo ipse Judaeis [Col. 1079D] dicit: Solvite templum hoc, et in tribus diebus excitabo illud; unde Evangelista exponens subdit: Hoc autem dicebat de templo corporis sui (Joan. V). Quod templum apertum est nascendo, moriendo, resurgendo, atque ad coelos ascendendo. Templum etenim Dei est ipsum corpus, quia in eo habitat omnis plenitudo divinitatis corporaliter. In coelo hoc templum, quia in Ecclesia haec mysteria praedicantur et retinentur. Vel apertum est hoc templum, quando (sicut in Evangelio legimus) lancea latus ejus perforatum est. In coelo autem secundum hunc sensum Joannes apertum dicens templum, in conspectu suo intelligi voluit, cognoscens se esse de illorum numero, de quibus meminerat scriptum: Coeli enarrant [Col. 1080A] gloriam Dei. Et visa est arca testamenti in templo ejus. Quod significatur per templum, hoc et per arcam, id est sanctorum Ecclesia, genus est in genere, sicut octo animae in arca. Quae propterea arca testamenti vocatur, quia duum Testamentorum habet cognitionem, non in tabulis lapideis, sed in tabulis cordis carnalibus; ibi est urna habens manna, id est corpus Christi, in quo verus est panis qui de coelo descendit; ibi est virga Aaron, per quam sacerdotium designatur, quia et illud sacerdotium in figura praecessit. Significabat enim regale sacerdotium, quod agitur nunc in Ecclesia. Haec arca quatuor portabatur circulis, quia quatuor instruitur Evangeliis. Aperto ergo templo, visa est arca, quia eo moriente dum latus ejus lancea perforatur, [Col. 1080B] mysterio sanguinis et aqua Ecclesia aedificabatur. In cujus rei figura, in principio mulier de latere viri dormientis fabricata esse describitur. Et facta sunt fulgura et voces tonitrua et terraemotus et grando magna. Per fulgura miracula intelliguntur, quibus incredulorum mentes percussae fractis mox superbiae viribus, humilitati se subdiderunt. Hinc Psalmista: Fulgura multiplicabis, et conturbabis eos. Per voces vero, praedicationes et exhortationes: Bene autem prius fiunt fulgura, ac deinde subsequuntur voces, quia sancti praedicatores prius miracula faciebant, et sic ad nova credenda loquendo suos auditores invitabant; unde Petrus prius ad Speciosam portam sanavit paralyticum, et deinde Judaeorum mentes ad fidem verbo exhortationis informavit. [Col. 1080C] Tonitrua quoque significant comminationem terroris divini judicii. Post voces tonitrua fiunt, ut hi qui forte miracula contemnunt, verba despiciunt, terrore judicii quatiantur. Terraemotus vero persecutionem significat, quae excitata est contra sanctos. Unde et bene post terraemotum grando sequitur, nam grando eos qui persecutionem commovent, significat. Grando quippe et fruges terrae comminuit, et ipsa comminuitur; fitque ut grando funditus deficiat, et denuo terra fructificet. Sic nimirum principes hujus saeculi dum persequebantur sanctos et affligebant, et ipsi pariter confringebantur, et ad nihilum redigebantur, aut viribus scilicet, aut commutatione in melius. Plures etenim de his, qui Ecclesiam Dei persecuti sunt, ad fidem Christi conversi, [Col. 1080D] coeperunt pati, qui prius aliis inferebant. Porro malis pereuntibus, aut etiam qui fuerant praedestinati conversi ad fidem, Ecclesia fructificare in bono opere, et crescere coepit in fide.



CAPUT XII.

Et signum magnum apparuit in coelo: Mulier amicta sole, et luna sub pedibus ejus. Istud est signum de quo admonitus est Achaz, ut peteret signum a Deo in profundum inferni, sive in excelsum supra. Sed cum ille diceret, Non petam, et non tentabo Dominum, conversus propheta ad domum David, dixit: Propter hoc dicit Dominus: Ecce dabo vobis signum: Ecce virgo concipiet et pariet filium. Magnum quippe fuit signum, quando virgo concepit et peperit, et [Col. 1081A] post partum virgo permansit. Et in coelo hoc factum est, id est in Ecclesia, cujus et mater Domini membrum erat. Mulier amicta sole, id est circumdata divinitate Altissimi, unde angelus ait: Spiritus sanctus superveniet in te, et virtus Altissimi obumbrabit tibi (Luc. I). Illa scilicet de qua Paulus ait, Christum Dei virtutem et Dei sapientiam. Ipsa autem beata Dei genitrix in hoc loco personam gerit Ecclesiae. Neque enim omnia quae hic narrantur, juxta litteram beatae Virgini specialiter congruere possunt, sed electorum Ecclesiae, secundum mysticam narrationem generaliter conveniunt, in qua quotidie fit hoc signum, quia quotidie concipitur in ea Christus et nascitur. Ipsa est enim mater, ipsa est et filius; unde Dominus dicit: Si quis fecerit voluntatem Patris [Col. 1081B] mei qui in coelis est, ipse meus frater, soror, et mater est (Marc. III). Dum enim quotidie novos populos creat, in illis nascitur Christus. Ipsa est amicta etiam sole, id est circumdata Christo, de quo scriptum est: Vobis timentibus nomen meum, orietur sol justitiae (Malach. IV). Hinc Paulus dicit: Omnes quotquot baptizati estis, Christum induistis (Gal. III). De hoc sole impii dicturi sunt in inferno: Sol justitiae non luxit nobis (Sap. V). Per lunam autem quae mutabilis est, ut pote quae a principio usque ad plenum orbem crescit, et inde deficit usque ad tricesimam aetatem, omnia istius saeculi mutabilia designantur, ideoque tam beata Dei genitrix, quam etiam omnis Ecclesia, lunam sub pedibus habet, quia cuncta temporalia despicit, omnia mutabilia pro nihilo ducens, coelestia [Col. 1081C] mentis tenet intuitu, dicens cum Apostolo: Nostra conversatio in coelis est (Phil. III). Aliter: In hac muliere possumus intelligere perfectiores in Ecclesia, qui juxta Domini consilium, sua omnia relinquentes, secuti sunt Christum. Per lunam autem simplices, qui laborant ad aliorum usus, in plantando, aedificando et agricolando. Hos itaque habent illi, qui sunt perfecti, quasi sub pedibus, quia longe ab eorum merito distant, non tamen illi mercede carebunt, licet illis non per omnia coaequentur, si fideliter ministerium suum impleverint. Et in capite ejus coronam stellarum duodecim. Quia per mulierem (ut diximus) Ecclesia intelligitur, caput illius Dominus Jesus Christus intelligitur. De qua Paulus dicit, de Deo Patre loquens: Ipsum caput dedit supra omnem [Col. 1081D] Ecclesiam, quae est corpus ejus. In duodecim vero stellis significantur duodecim apostoli, qui sua praedicatione tenebras infidelitatis fugant, et lumine veritatis suos auditores illuminant. Unde angelus Danieli dicit: Qui autem docti fuerint, et alios erudiunt, fulgebunt quasi stellae in perpetuas aeternitates. In capite ejus corona est stellarum duodecim, id est duodecim apostolorum, per quos omnes gentes quae in circuitu istius mundi sunt, crediderunt in Christum, et primum per eos ipsum caput victoriam de toto mundo portavit.

Et in utero habens clamabat parturiens, et cruciatur ut pariat. Haec juxta litteram beatae Mariae aptari nequeunt, quae sicut sine delectatione concepit, [Col. 1082A] ita sine dolore peperit, nullumque cruciatum habere in partu potuit, quae nullum peccatum libidinis in conceptu contraxit. Sed juxta mysticum intellectum hoc ad Ecclesiam refertur, quae mulier vocatur, non propter effeminatum animum, sed quia praedicatione et lavacro spirituales filios gignere quotidie non desistit. Unde et ipse dicit in Evangelio: Si quis fecerit voluntatem Patris, et caetera usque, et mater est. Ipsa enim Ecclesia reputatur in matrem, reputatur in filium: quia dum quoslibet ad fidem adducit, mater est, aut fonte baptismatis regenerat. In illis autem, qui accendunt ad baptismum, et confitentur se in Christum credere, filius est. Hinc Paulus: Per Evangelium ego vos genui. De hac muliere Dominus dicit: Mulier cum parit, [Col. 1082B] id est cum parere vult, tristitiam habet, quia venit hora ejus. Sicut enim mulier dum parturit, affligigitur et vexatur, ita et sancta Ecclesia dum in hoc saeculo est, et videt suos affligi, et variis modis tribulari, tristatur, affligitur, et vexatur: et clamat ad Deum, postulans liberari, ne victa tribulationibus succumbat. Sed cum ad tempus vel horam pervenerit, qua ultima corporis membra ad lucem aeternam nascendo perveniant, tunc cessabit cruciatus ac parturitionis clamor.

Et visum est aliud signum in coelo: et ecce draco magnus, rufus, habens capita septem et cornua decem. Per draconem, ut supra jam quoque diximus, intelligitur diabolus, qui aperte quoscunque potest deglutire non cessat, et quia diu est ex quo homines [Col. 1082C] nocet, propter multiplicitatem insidiarum magnus vocatur: Rufus vero, propter homicidium, quia ille homicida erat ab initio, ex quo scilicet primum hominem interfecit. Coelum autem ipsa Ecclesia intelligitur, quae superius significata est per mulierem. In coelo est draco, quia etiam in Ecclesia diabolus, quibus valet, nocere non desinit. Neque enim ipse coelum possidet, sed coelo adversatur. Per septem autem draconis capita, omnes intelliguntur reges illi subjecti, qui contra septiformem Ecclesiam pugnant. Per decem vero cornua omnia regna illi subjecta. Nam quod in cornibus regna significentur, Zacharias manifestat et Daniel, quorum uterque dicit se vidisse quatuor cornua, quae sunt quatuor regna principalia. Cum his enim cornibus, hoc est, [Col. 1082D] cum ista saeculi potentia, et regnis sibi subjectis, pugnat diabolus contra eos, qui decem praecepta legis observant. Et in capitibus ejus septem diademata. Quod significatur per capita, hoc et per septem diademata, id est omnis hujus saeculi potentatus, qui illi adhaerent, et per fraudem verisimilem contra septem ecclesias, et contra septiformem Spiritum dimicant.

Et cauda ejus trahebat tertiam partem stellarum coeli, et misit eas in terram. Per caudam draconis, ut supra quoque dictum est, pravi intelliguntur doctores: propheta enim docens mendacium, ipse est cauda. Potest etiam et cauda specialiter ipse Antichristus intelligi, qui omne mendacium dicturus [Col. 1083A] est, habens eum habitatorem, de quo Dominus dicit: In veritate non stetit. Tertia autem pars stellarum quam trahebat cauda draconis; in haereticis, paganis, Judaeis figuratur ac falsis Christianis, qui de coelo, hoc est, de societate sanctorum ejiciuntur, et in consortium malorum hominum trahuntur. Illi enim designantur per stellas de coelo abstractas, qui prius lucere videbantur in Ecclesia, sed adveniente Antichristo, decepti blandimentis, tormentis et falsis miraculis, opscurabuntur. Fit autem quotidie haec stellarum dejectio, sed amplius tunc fiet, quanto immanior erit persecutionis saevitia. Quod autem dicitur, trahebat, more Scripturae sacrae praeteritum ponitur pro futuro. Vel, bene etiam trahebat tertiam partem stellarum, quia quodammodo retro [Col. 1083B] aspiciens, de toto transacto hoc tempore ista loquitur. Ab adventu enim Domini, quo stellae spirituales in coelo splendere coeperunt, et isti cadere inchoaverunt. Et draco stetit ante mulierem, quae erat paritura, ut cum peperisset, filium ejus devoraret. Quantum ad beatam Mariam pertinet, diabolus stetit ante eam, volens per Herodem Filium ejus interficere, quando ille fugit in Aegyptum, et lactentes pro eo sunt interempti, sed quod non potuit facere per illum, fecit per filium ejus Herodem, qui illis diebus, sicut Evangelium dicit, Hierosolymis erat. Voluit autem eum devorare diabolus, quia aestimans eum purum hominem, putabat quod cum caeteris in inferno eum tenere posset, sed non potuit, ut in sequentibus dicitur, quia surgens a mortuis, ascendit [Col. 1083C] ad Deum Patrem; sic quotidie, imo omni hora, stat diabolus ante sanctam Ecclesiam, ut possit eos decipere, qui, fonte baptismatis renati, efficiuntur filii Dei, sed non praevalet, quia rapiuntur ad Deum, a quo proteguntur, juxta illud: Ubicunque fuerit corpus, illic congregabuntur et aquilae. Et: Volo ut ubi ego sum, illic et minister meus sit (Matth. XXIV). Non autem vel Christus, vel membra illius tunc solummodo draconem vincunt, cum ad coelos ascendunt, sed potius vincunt eum in hoc, et ipse Dominus et electi ejus, quia mandata vitae custodiunt. Unde et in Evangelio legimus, quod cum tentaret Dominum, testimonia ejus divina ipse protulit, et sic eum confudit.

Et peperit filium masculum. Beata Maria peperit [Col. 1083D] masculum, id est Dominum Jesum Christum fortem, qui ad hoc venit, ut principem hujus saeculi debellaret. De quo Psalmista: Dominus fortis et potens, Dominus potens in praelio. Masculus autem aliquando ponitur in malam partem, aliquando in bonam. In malam, ut illud Jeremiae: Maledictus vir qui annuntiavit patri meo dicens: Natus est tibi puer masculus. (Jerem. XX). Quo in loco propheta personam humani generis gerit, dicens: Maledictus vir, diabolus scilicet, qui annuntiavit patri meo, mundo, natus est tibi puer masculus, id est, populus fortis in malum. De hoc patre Psalmista dicit: Audi, filia, et vide, et caetera, usque ad domum patris tui. In hoc autem loco masculus in bonam partem ponitur, quia significat Dominum [Col. 1084A] Jesum Christum, vel certe membra illius, quae quotidie parit sancta Ecclesia. Recte autem sancti sub nomine masculi comprehenduntur, quia fortiter contra adversa istius saeculi dimicant, sicut fecerunt sancti apostoli et martyres, qui etiam ipsa corpora tradiderunt pro Christi nomine, quibus Psalmista dicit: Viriliter agite et confortetur cor vestrum (Deut. XXXI). Quod autem subditur: Qui erat recturus omnes gentes in virga ferrea. Tam de Christo, qui potestate inflexibili omnes gentes regit, unde illi in psalmo dicitur: Postula a me, et dabo tibi gentes haereditatem tuam, et possessionem tuam terminos terrae (Psal. II), quam de omnibus electis potest intelligi, qui in suo capite acceperunt potestatem, ut regant gentes in virga ferrea, et habeant potestatem, ut regant [Col. 1084B] gentes in virga ferrea, et habeant potestatem, confringendi eos tanquam vas figuli, ut faciant ex vasis irae vasa misericordiae. Nam quod Christus facit potentia, faciunt etiam sancti, dono illius adjuti, praedicatione sua. Virga autem ferrea rectitudo intelligitur justitiae, qua et diligunt bonum quod Deus fecit, et insequuntur malum quod homo nequiter gessit, sicque sua ut aliena facta librant, et aliena judicant ut sua. Et raptus est filius ejus ad Deum et ad thronum ejus. Iste raptus, ut supra dictum est, non est solummodo corporalis, sed spiritualis. Quasi enim quidam raptus sanctorum sit ex hoc mundo ad Deum, dum fidem quam habent interius mandata vitae custodiendo, etiam exterius opere exornant, unde et Psalmista dicit: Ascensus in corde [Col. 1084C] suo disposuit.

Et mulier fugit in solitudinem, ubi habet locum paratum a Deo, ut ibi pascant eam diebus mille ducentis sexaginta. Solitudinem ad quam mulier fugit, secretum mentis debemus intelligere, quia abjiciens primum terrenorum desideriorum tumultus et mundi hujus superfluas curas, seipsam desertum quietis facit, ibique invenit locum a Deo paratum, hoc est, ipsum Deum omnipotentem, qui in corde illius requiescit. Iste est locus de quo Psalmista dicit: Esto mihi in Deum protectorem, et in locum refugii ut salvum me facias (Psal. XXX). In solitudine ergo cordis locum sancti inveniunt quo salventur, quia dum insolentias cogitationum non patiuntur, solaque aeterna petunt, Conditorem suum in secreto cordis sui habent habitatorem, [Col. 1084D] in qua solitudine pascunt eam, nulli dubium, quin praedicatores sancti hic intelligantur, qui Ecclesiam pascunt sua praedicatione et doctrina diebus mille ducentis sexaginta. Quamvis hic numerus specialiter pertineat ad tempora Antichristi, quibus necessario pascetur Ecclesia a doctoribus, praecipue Elia et Enoch, tamen ad omne praesens tempus potest referri, a Domini scilicet ascensione usque in finem saeculi. In hoc tempore morante Ecclesia in solitudine sui Conditoris, et curis temporalium rerum quiescente, pascunt eam doctores exemplo et doctrina per suas Epistolas, Evangelium, et expositiones Librorum pabulo divini sermonis. Nam sicut Antichristus mille ducentis sexaginta diebus regnabit, [Col. 1085A] ita et Christus mille ducentis sexaginta diebus, id est tribus annis et dimidio, praedicavit, ideoque totum praesens tempus possumus accipere per hunc numerum, a quo divina praedicatio coepit, in quo et per novissimos praedicatores terminabitur. Hanc etenim mulierem significabat olim populus ex Aegypto egressus, qui Pharaonem, draconem scilicet qui in medio fluminum suorum cubabat, fugiens in desertum perductus est, quo manna vesceretur, et a morsu ignitorum serpentium, aspiciens aeneum serpentem in ligno suspensum liberaretur. Desertum quippe illud significabat praesentem vitam, et secretas mentium solitudines. In hac quippe vita pascimur vero manna, id est corpore Christi, qui dicit: Ego sum panis vivus qui de coelo descendi et caetera, [Col. 1085B] usque pro mundi vita. Adsunt quoque igniti serpentes, id est daemones, qui virus nequitiae suae nobis infundere conantur, sed non praevalent, quia liberamur per eum qui suspensus in cruce nos a diabolo liberavit, qui et similitudinem nostrae habuit mortalitatis, tamen non habuit maculam peccati, ideoque nos ab omnibus praevalet mundare peccatis.

Et factum est praelium magnum in coelo. Non tunc solummodo factum est praelium, quando in initio temporis diabolus per superbiam dejectus est de coelo, sed et quando a Domini passione ejectus de cordibus fidelium, coepit amplius saevire contra omnes, et haec pugna perseverat usque ad finem saeculi, quando cum fuerit solutus, consummabitur. Coelum enim sancta Ecclesia est, in qua fit hoc praelium, maxime, [Col. 1085C] ut diximus, ex quo per fidem ejectus est de cordibus credentium, apostolis praedicantibus, juxta illud: Non est nobis colluctatio adversus carnem et sanguinem, et caetera. Sic enim dicitur: Factum est praelium magnum in coelo, ut ab initio fidei Christianae usque ad finem, totum tempus vitae praesentis comprehendi, sine aliqua dubitatione credatur, quatenus et factum in praeteritis, et esse in praesentibus, et consummandum in novissimis asseratur. Michael et angeli ejus praeliabantur cum dracone. Angeli Michaelis, vel draconis dicuntur illis subditi et ad obediendum missi, non tamen ab eis creati, sicut quidam vaniloqui dixerunt haeretici: vel etiam quoniam sub uno rege in una civitate militare creduntur. Sic enim solemus et nos dicere, videntes eos qui ex eadem [Col. 1085D] societate sunt: Ecce mei aut nostri. Hinc enim Dominus de pusillis ait in Evangelio: Angeli eorum semper vident faciem Patris mei, qui in coelis est (Matth. XVIII). Hinc Josue principem exercitus Domini interrogat dicens: Noster es, an adversariorum? Omnes enim angeli boni, dicuntur angeli Michaelis, quia ad ejus societatem pertinent. In quo numero bonorum angelorum, etiam homines justi comprehenduntur pugnantes cum diabolo. Porro angeli draconis dicuntur omnes quotquot ei consenserunt, quando superbiens dixit: Ascendam super altitudinem coeli, et caetera. Ubi etiam pariter malorum hominum forma comprehenditur. Pugnant itaque Michael et angeli ejus in coelo, hoc est, in Ecclesia, [Col. 1086A] et pugnat draco cum suis daemonibus, quoniam sicut daemones sunt parati semper ad impugnandum, ita et sancti angeli ad resistendum. Attamen nec nos sine angelorum, nec rursum angeli sine nostro conflictu contra antiquum hostem dimicant. Erigamus ergo arma securi, quia fortissimos nostrae patriae concives, et invictos adjutores habemus, juxta quod Apostolus dicit: Nonne omnes administratorii sunt spiritus in ministerium missi, propter eos qui haereditatem capiunt salutis? Inde autem illi fortes, unde et nos: inde illi invicti, unde et nos, id est ex divina virtute, sine qua nec illi aliquid valent, nec nos. Pugnat enim nunc Michael, qui est praepositus Ecclesiae cum suis angelis pro Ecclesia. Pugnabit etiam amplius tempore Antichristi, juxta illud: In tempore [Col. 1086B] illo consurget Michael princeps vester et caetera.

Et non valuerunt, neque locus inventus est amplius eorum in coelo. Quare dicit, non valuerunt, cum etiam post baptismum et suam abrenuntiationem diabolus multos decipiat? Sed licet videantur praevalere ad tempus, tamen in eos qui ad vitam sunt praedestinati, non praevalent: quia ablato peccato per poenitentiam, non invenit in eis locum diabolus. Ille namque fit ejus habitatio, in cujus mente regnat peccatum. Tolle ergo regnum peccati, et non invenietur locus diabolo. Sunt autem et nonnulli in quibus nec ad tempus praevalent, quia ad nullum mortale crimen eos possunt impingere, per quod illorum corda debeant possidere, quibus Paulus ait: Nolite locum dare diabolo. Potest autem et hoc specialiter referri [Col. 1086C] ad diem judicii, quando illorum certamen ab adventu Domini in judicio terminabitur. Quo peracto, ista sententia complebitur, non valuerunt scilicet, quia in fine certaminis succumbent. Neque locus eorum amplius inventus est in coelo, quia tunc funditus ab electis exclusi, decipiendi ultra tempus non habebunt.

Et projectus est draco ille magnus, serpens antiquus, qui vocatur diabolus et Satanas. Ipse antiquus hostis, ut jam dictum est, draco appellatur propter immanitatem sceleris, magnus propter occultas insidias: et quia ex multo tempore nocet, serpens antiquus, quia per serpentem primum hominem decepit fraude, et sic eum veneno nequitiae interemit. Vocatur quoque diabolus, id est deorsum fluens, [Col. 1086D] sive criminator, quia quotidie de cordibus fidelium fluit, et inde dicitur Satanas, id est contrarius, quia bonos insequitur, quorum illi opera sunt contraria. Qui seducit universum orbem. In his videlicet quae pereunt, id est partem orbis. Nam a toto partem intelligere debemus, quia quamvis multos electorum in corde plerumque seducat, non tamen in perpetuum, nec ad aeternam mortem. Et projectus est in terram. Projectus est autem de coelo in terram, id est de mentibus electorum in corda reproborum, non quo in eis et ante non erat, sed quod ab istis exclusus amplius illis dominari coeperit. Ruinam ejus terra excipit quia terrena quaerentium, terrena sapientium mentes invadit. De qua scilicet [Col. 1087A] terra eidem serpenti in prima maledictione figuratim dicitur: Terram comedes cunctis diebus vitae tuae. Nam quod Propheta dicit: Esca ejus electi, de illis est intelligendum, qui aestimatione hominum electi apparebant, sed in conspectu Dei jam terra erant.

Et audivi vocem magnam de coelo dicentem: Nunc facta est salus et virtus et regnum Dei nostri, et potestas Christi ejus. Haec vox ad omne praesens tempus pertinet quae coepit ab adventu Redemptoris, sed usquequo ad consummationem perveniat, clamare non desinit. Vox itaque in coelo ista, est magnum electorum desiderium in Ecclesia: Nunc facta est salus. Sed omni tempore vitae praesentis, ab adventu scilicet mediatoris usque ad finem ejusdem praedicationis, [Col. 1087B] salus facta est, quia gratia Dei vel bonitate sumus salvati, unde Psalmista dicit: Domini est salus, et caetera. Facta est virtus, quia per illum sumus roborati. Regnum quoque et potestas facta est Dei nostri. Sicut ipse resurgens a mortuis dicit: Data est mihi omnis potestas in coelo et in terra (Matth. XXVIII). ---Quia projectus est accusator fratrum nostrorum, qui accusabat illos ante conspectum Dei nostri die ac nocte. Accusatio diaboli nihil est aliud, nisi ad malum praecipitatio. Tunc enim accusat, quando dignos accusatione reddit, non loquendo exterius, sed odiendo interius. Sed ab hac accusatione ille liber apparet, qui in se accusare studet quod ab adversario suo accusari posse cognoscit. Angeli itaque gaudentes de nostra revocatione, laetantur de casu diaboli. [Col. 1087C] Unde in Domini nativitate dicebant: Gloria in excelsis Deo. Quid enim mirum, si homines fratres vocant, dum cernunt ipsum Dominum hoc facere? Surgens enim a mortuis dicit Mariae: Vade, dic fratribus meis. Neque enim jam dedignantur homines [Col. 1088A] habere fratres, qui Dominum habent hominem fratrem. In die autem et nocte, vel continuum tempus intelligitur, vel prospera vel adversa. In die et nocte diabolus accusat, quando alios in prosperitatibus extollit, atque alios adversitatibus frangit, et hoc ante conspectum Dei, qui ubique est, juxta illud: Coelum et terram ego impleo.

Et ipsi vicerunt illum. Id est, sancti qui in Ecclesia sunt et in coelo, bellum contra draconem faciunt, hoc est, in societate electorum. Propter sanguinem agni. Cujus videlicet Passionem imitantur mortificantes se cum vitiis et concupiscentiis. Et propter verbum testimonii sui. Quia rectitudinem fidei custodiunt. Et non dilexerunt animas suas usque ad mortem. Quia ante elegerunt mori in hac vita ut postmodum [Col. 1088B] regnarent cum Christo, quam hic vivere temporaliter, et postmodum aeternaliter perire, usque ad mortem se posuerunt, ne animas suas nequiter amarent. Hinc Paulus dixit: Ego enim non solum alligari, sed et mori paratus sum pro Christo, nec facio animam meam pretiosiorem quam me (Act. XX). Et Dominus: Qui amat animam suam perdet eam. Imitantur enim Dominum suum, quem sciunt pro sua redemptione non pepercisse animae suae.

Propterea laetamini, coeli, id est omnes ecclesiae. Plurali enim numero utuntur, quia numerositatem Ecclesiarum assignant. Et qui habitatis in eis. Id est, omnes sancti qui in congregatione sanctorum moramini, vel certe habitatores coelorum, angelos intelligere possumus, quibus concorditer in Domino [Col. 1088C] convenit congratulari, dum et homines ad illorum consortium redeunt, et angeli redintegratum numerum suum istis receptis aspiciunt. Ubi non est aliud quod exponi debeat, nisi ut hac manente laetitia, hic liber debitum finem accipiat.



LIBER QUARTUS.
[Col. 1087]


SEQUITUR CAPUT XII.
[Col. 1087C]

Vae terrae et mari, quia descendit ad vos diabolus habens iram magnam. Terra autem et mare unum idemque significant, sicut Daniel aperte demonstrat. [Col. 1087D] Qui cum dixisset se vidisse quatuor ventos pugnantes in magno mari, adjecit: Et quatuor bestiae ascenderunt de terra. Hoc ipsum significans per terram, quod et per mare, id est hunc mundum, in quo miseri fluctuant, qui semper terrena petunt. Ita ergo et hic terra et mare reproborum significant corda, quibus est vae, id est aeterna damnatio, vel perditio, ad quos versutus inimicus expulsus ab electis, descendit, non quod in eis ante non esset, sed quia expulsus a non suis, amplius in suis dominari coepit. Qui recte terra et mare nuncupantur, quia dum semper terrena petunt, superbiae fluctibus tumidi, et vitiorum illecebris amarissimi inveniuntur. Talibus itaque vae imminet, id est aeterna damnatio, quia dejectus a fidelibus diabolus, cum [Col. 1088C] ira magna saevit adversus illos: et tanto utique hoc agit ferventius, quanto viciniorem sibi sentit adesse poenam, unde subditur: Sciens quod modicum tempus habet. Modicum quippe tempus, praesens intelligitur [Col. 1088D] vita, de qua Apostolus: Filioli, novissima hora est (I Joan. II). Et si computemus omne tempus ab exordio mundi usque ad finem saeculi, aeternitati comparatum, brevissimum est. Quia ergo diabolus in proximo se scit esse damnandum, ad exercendum, malitiam suam, angustum ei videtur hoc tempus, quamlibet prolixis morarum spatiis proteletur. Considerat quippe quod juxta sit, ut licentiam, nequissimae libertatis amittat: et quanto brevitate temporis angustatur, tanto multiplicitate sceleris expanditur. Hanc autem ejus ruinam et in adventu nostri redemptoris factam, et nunc usque fieri debemus credere. Habet autem diabolus iram non solum contra eos, qui per terram et mare figurantur, sed etiam contra eos qui in coelo habitant, a quibus [Col. 1089A] victus excluditur. Nam et per ipsos saevit versutius adversus ipsos.

Et postquam vidit draco quod projectus esset de coelo, hoc est de corporibus electorum. In terram, id est in reproborum corda. Persecutus est mulierem quae peperit masculum. Sancta Ecclesia designatur per coelum, similiter et per mulierem. Appellatur autem mulier non propter mollitiem animi, sed quia quotidie spirituales Deo filios gignere non cessat. Ipsa etenim est sponsa annulo fidei in baptismo subarrhata, de qua Paulus dicit: Despondi enim vos uni viro, virginem castam exhibere Christo (II Cor. XI). Et alibi: Desponsavit sibi Christus ecclesiam non habentem maculam aut rugam (Eph. V). Et in sequentibus hujus libri verbis dicitur: Veni, ostendam tibi sponsam agni (Apoc. XXI). [Col. 1089B] Ipsa est etiam uxor in perfectione operis et morum constituta, quia sua praedicatione et doctrina multos filios Dei generat. Unde et ipse Dominus dicit: Si quis fecerit voluntatem Patris mei, ipse meus frater, soror, et mater est (Marc. III). Credendo ergo sponsa, operibus inhaerendo uxor, vocibus praedicando mater efficitur Christi. Toties enim parit Christum quoties officio praedicationis membra ejus quae nos sumus ad fidem et operationem informat. Postquam itaque vidit draco quia projectus esset de coelo, maximeque post adventum Filii Dei, de quo Dominus ait: Videbam Satanam sicut fulgur de coelo cadentem, persecutus est mulierem, quae peperit masculum, id est fortem populum, sicut fuerunt sancti martyres, qui ante potuerunt mori quam a fide Dei separari. Persecutus [Col. 1089C] est quippe hanc mulierem in ipsa adolescentia, quando interfecit Abel, sed hanc post adventum Filii Dei acrius persequi aggressus est, et ad argumentum persecutionis callidus semetipsum convertit, alios per membra sua crucifigens, ut Petrum, alios lapidibus obruens, ut Stephanum, alios igne consumens, ut Laurentium, alios quoque serpentibus tradidit, ungulis laniavit, in mare praecipitavit, et per varia instrumenta similia transire coegit. Et haec quidem facit ligatus, sed vehementius contra eam exsurget, quando damnatum hominem ingredietur, et pugnabit tormentis, et falsis miraculorum signis, ita ut in errorem deducantur, si fieri potest, etiam electi (Matth. XXIV). Quorum tanto robustior tunc erit constantia, quanto immanior persecutorum [Col. 1089D] saevitia.

Et datae sunt mulieri duae alae magnae aquilae ut volaret in desertum in locum suum. In duabus alis mulieri datis, duo intelliguntur Testamenta, et duo charitatis praecepta, in quibus tota lex pendet et prophetae, sive etiam activa et contemplativa vita. Quibus acceptis effecta est aquila, petens per mentis contemplationem coelestia, juxta illud Apostoli: Nostra conversatio in coelis est (Philip. III). Sic enim dicitur: Datae sunt mulieri duae alae aquilae magnae, tanquam diceretur: Hoc donum ipsa mulier meruit, ut aquila magna efficeretur. Desertus autem locus corda sanctorum intelliguntur, remota a terrenis desideriis. Prius enim a semetipsis inordinatos desideriorum [Col. 1090A] motus ejiciunt, et sic semetipsos desertum quietis efficiunt, ut habeant locum, quo fugere possint, quia dum mala hujus mundi non diligunt, sed solummodo aeternam patriam appetunt, magna mentis tranquillitate perfruuntur. In qua solitudine locum tenet, quo fugiat ad Deum qui in secreto mentis a quaerentibus invenitur, cui Psalmista dicit: Esto mihi in Deum protectorem, et in locum refugii ut salvum me facias (Psalm. LXX). Duabus ergo alis mulier utens, draconis persecutionem evadit, quia sancta Ecclesia, duorum Testamentorum cognitione, sive duobus praeceptis charitatis fulta, et ad coelestia suspensa, occultas inimici insidias praecavere, et apertas persecutiones novit contemnere, removens se ab omnibus terrenarum rerum tumultus, et in secreto mentis Domino [Col. 1090B] vacans. Ubi alitur per tempus et tempora et dimidium temporis a facie serpentis. Id est, per omne tempus istius vitae, a Domino praedicatione usque ad finem saeculi, illo vero pane qui de coelo descendit. Ipse enim est fugientibus persecutorum saevitiam via, ipse ad solitudinem pervenientibus locus, ipse in eadem solitudine esurientibus cibus.

De hoc tempore satis supra dictum est. Nam quia praedicatio Christi tribus annis et dimidio perduravit, et tribus annis et dimidio terminabitur. Recte per hoc spatium omne tempus praesentis vitae intelligitur, in qua sub eadem doctrina Ecclesia moratur. In hujus mulieris figura olim populum Israeliticum columna nubis praecedebat per diem, et columna ignis per noctem. In nube quippe blandimentum [Col. 1090C] amoris, in igne autem terror exprimitur timoris. Per has quippe duas columnas duo significantur Testamenta. Per nubem in die, Novum significatur Testamentum, in quo non vindicta peccantium, sed misericordiae lenitas ostensa est. Unde est: Nemo te condemnavit, mulier (Joan. VIII). Per ignem vero in nocte, Vetus Testamentum intelligitur, quod supplicium peccantibus minatur. Unde est: Si quis hoc vel illud fecerit, morte moriatur. Fugiens autem populus Pharaonem, qui est draco magnus, cubans in medio fluminum suorum, veluti mulier fugit draconem, pervenit in desertum, in quo Deum protectorem reperit, et manna coelesti pastus est, et per suspensum serpentem aeneum, Dominum videlicet Jesum Christum salvatus est, qui veneno peccati caruit: quia et si apparuit [Col. 1090D] in similitudine carnis peccati, tamen peccatum non fecit, nec inventus est dolus in ore ejus (I Petr. II). Potest autem deserti nomine illa regio designari, quam apostata angelus deseruit, et homo in quo certum refugii locum invenit Ecclesia, quae undique persecutionibus angustiatur in terra, ubi cibum indeficientem reperit, quae hic dum affligitur, justitiam esurit. In alis autem mulieris, ipsa suspensio intelligitur contemplationis. Solet enim hoc proprium esse sanctorum donum, in quo magis pressuris angustiantur in terra, eo amplius contemplationis penna eleventur ad summa. Hinc Paulus dicit: Quando infirmor, tunc fortior sum (II Cor. XII).---Et misit serpens ex ore suo post mulierem aquam tanquam flumen. In [Col. 1091A] Scriptura sacra saepe aquarum impetus significat persecutionem, unde Psalmista: Cum irasceretur furor eorum in nos, forsitan aqua absorbuisset nos (Psal. CXXIII). Per os vero antiqui serpentis, suasio illius intelligitur, qua reprobi instigantur ut contra Ecclesiam saeviant. Post mulierem ergo in desertum volantem, serpens ex ore suo flumen emisit, quia maxime post adventum Filii Dei, et postquam Ecclesia coelestia petiit, infidelium multitudinem diabolus in sanctorum necem commovit, sicut Neronem, Domitianum, et caeteros, ut eam faceret trahi a flumine, id est in corpus suum, hoc est, in societatem reproborum posset eam traducere, sed non valuit, quia si moriuntur martyres corpore, tamen post mortem carnis veraciter dicent: Torrentem pertransivit anima [Col. 1091B] nostra (Ibid.), quia dum persecutores trajicere eos in corpus suum non valuerunt, funditus delere conati sunt.

Et adjuvit terra mulierem. Terra in sacro eloquio humanam naturam significat, unde primo homini dictum est: Terra es, et in terram ibis. Terra itaque in hoc loco caro nostri Redemptoris intelligitur, qui cum in forma Dei esset, formam servi accepit. De hac terra Psalmista ait: Benedixisti, Domine, terram tuam (Psalm. LXXXIV). Haec terra mulierem adjuvit, quia ipse primum omnes fluctus humanae persecutionis pertulit et devicit. Et aperuit terra os suum, et absorbuit flumen, quod misit draco de ore suo. Quia tempore passionis abundantia vitae suae mortis principem deglutivit, et resurgens a mortuis inundantes fluctus [Col. 1091C] absorbuit potentia divinitatis, quia ad hoc mortuus est, ut et vivorum et mortuorum dominetur, unde Apostolus: Dedit illi Deus nomen quod est super omne nomen, ut in nomine Jesu omne genu flectatur (Phil. II). Et unde ipse fluctus persecutionum superavit, inde Ecclesiam ne vinci possit adjuvit, ac si diceret suis fidelibus: Nolite timere mortem, nolite timere fluctus humanarum subire persecutionum, sed confidite, quia ego vici mundum, principem quoque mundi debellavi, fluctus vitae mortalis resurgendo calcavi, quia prior ego persecutiones ejus bibi, bibensque superavi, vobisque spem resurgendi dedi. Ideoque sicut ego me humiliavi, et per humilitatem ad victoriam veni, ita et vos humilitatem sequimini, ut mecum postmodum regnare possitis, quoniam [Col. 1091D] diabolus nihil amplius praevalebit in corpore, quam quod praevaluit in capite. Et iratus est draco in mulierem. Id est, contra sanctam Ecclesiam quae, sicut dixi, mulier appellatur, quia spirituales filios generat. Et abiit facere praelium cum reliquis de semine ejus. Fecit quidem draco praelium cum his, qui fuerunt ante Domini adventum boni, sicut fuit Abraham, Isaac et Jacob, et multi alii, sed amplius post adventum Filii Dei, coepit saevire cum reliquis, qui erant de semine ejus, id est cum apostolis et martyribus, quos per membra sua crucifixit, ustulavit, igni tradidit, et variis tormentis cruciavit. Semen quippe mulieris verbum intelligitur praedicationis, quo renascuntur homines, et filii Dei efficiuntur. [Col. 1092A] Tanto enim diabolus amplius saevit adversus Ecclesiae membra, quanto a praecedentibus divino munere roboratis victus est. Hinc est quod expulsus ab homine, cum septem aliis nequioribus redire describitur. Qui custodiunt mandata Dei. Quibus scilicet in lege praecipitur: Non occides, non furtum facies, et caetera his similia. Et habent testimonium Jesu. Id est, fidem illius retinent corde, et ornant opere. Cum his quippe diabolus maximum habet conflictum, juxta illud Apostoli: Omnes qui pie volunt vivere in Christo, persecutionem patiuntur (II Tim. III). Sustinent quidem et reprobi mala, sed non adversus eos diabolus intorquet bellum, quod nequaquam fieri potest, nisi inter duas partes contrarias. Sed cum dicitur primum qui custodiant mandata Domini, et [Col. 1092B] deinde infertur: Et fidem Jesu, sic videntur verba haec sonare, quasi ante fidem bona opera possint esse, cum prius sit credere, ac si eamdem fidem operibus post fulcire. Sed sciendum, quod ideo mandata prius ponuntur, quia charitas quae in mandatis constat, major est omnibus virtutibus, licet fides via sit ad Deum. Unde Apostolus: Nunc manent fides, spes, charitas, tria haec, major autem horum charitas (I Cor. XIII). Quare major? quia caeterae transibunt, charitas permanebit in electis.

Et stetit super arenam maris. Notandum autem quod idem draco non supra petram, sed super arenam stetisse dicitur. Cunctis enim liquet, quia serpens in petra vestigium habere non valet. In arena vero quaeque loca tetigerit, signa sui corporis relinquit. [Col. 1092C] In petra non stat draco, quia in cordibus sanctorum, quae voluptates nullae emolliunt, locum diabolus nullum invenit. E contra, in arena gressum figit, quia mentes quas humor carnalis concupiscentiae emollit, inhabitat. Hinc a Domino Job dicitur: Sub umbra dormit in secreto calami, in locis humentibus (Job. XL), id est, in lubricis et voluptuosis cordibus requiescit. Quem ergo Dominus in locis humentibus dormire prohibet, hunc Joannes super arenam stare affirmat.



CAPUT XIII.

Et vidi de mari. Hoc est de multitudine reproborum, vel de profunda perfidia Judaeorum. Bestiam ascendentem. Id est Antichristum. Ubi enim in sacro [Col. 1092D] eloquio singulariter bestia ponitur, ipse malignorum spirituum princeps per illam designatur. Unde est: Bestia agri scindet eos. Et Isaias: Mala bestia non pertransibit per eam. Ubi vero particulariter, vel universa daemonum portenta, vel bestiales hominum motus exprimuntur. Unde est: Omnes bestiae agri ludent ibi. Et Apostolus: Si secundum hominem ad bestias pugnavi Ephesi. Et: Cretenses semper mendaces, malae bestiae. Hic itaque, sicut dixi, bestia quae ascendit de mari, diabolum significat, qui ascendit de cordibus reproborum, ut amplius saeviat, solutus per ipsum perditum hominem, qui nascetur de plebe Judaica, juxta illud: Fiat Dan coluber in via, et usque. Ut cadat ascensor ejus retro (Gen. XLIX). [Col. 1093A] Et in illo etiam omne corpus ejus figuratur. Habentem capita septem et cornua decem, et super cornua ejus decem diademata. Per septem autem capita, omnes reges intelliguntur illi subditi, per decem cornua, omnia regna. Multas enim potestates hujus saeculi habebit sibi subditas, quibus et honorem dabit, et mundi regna Domino permittente, unde in cornibus ejus decem sunt diademata, hoc enim significat per decem diademata, quod per decem cornua, id est omnia regna terrena illi subdita; septem enim capita vel cornua, non numero, sed significatione universitatis invenimus. Et super capita ejus nomen, scriptum, blasphemiae. Quia maxime potentatus hujus saeculi blasphemat Deum et verbo et opere. Blasphemabit autem ipse Deum et tabernaculum [Col. 1093B] et nomen ejus, sicut in sequentibus inveniemus. Facient etiam qui sunt membra ejus, quia ei placere cupiunt. De hac blasphemia Apostolus dicit, qui adversabitur, et extolletur super omne quod dicitur Deus, aut quod colitur, ita ut sedeat in templo Dei tanquam sit Deus. Et membra ejus adorabunt eum, quia honorem divinum illi dabunt. Et quia in bestia non solummodo caput, sed omne quoque ejus figuratur corpus, subditur:

Et bestia quam vidi, similis erat pardo, et pedes ejus sicut pedes ursi, et os ejus sicut os leonis. Pardus bestia est saevissima atque impatientissima; et varietate cutis discolor. Ursus quoque rapacissima est, primum pedibus conculcat et comminuit, et sic omnia devorat. Leo vero terrorem suo rugitu omnibus [Col. 1093C] bestiis immittit: et cum sit fortissimus bestiarum, atque ad nullius paveat occursum, tamen insidiando praedam sibi praeripit. Tales sunt utique haeretici, pagani, et caeteri, qui ad corpus Antichristi pertinent. In varietate siquidem pardi, diversitas nationum ostenditur, quae illi creditura est. Vel etiam multitudo divitiarum, quibus ille suos ornabit subjectos. Vel certe omnium hypocritarum, atque omnium reproborum fictae actiones, qui bona quae faciunt, cupium semper videri, ut laudem ab hominibus accipiant. Unde contra Dominus fidelibus dicit: Orantes nolite multum loqui, sicut hypocritae faciunt. Et cum eleemosynam facis, noli tuba canere ante te sicut hypocritae faciunt, sed nesciat sinistra tua quod faciat dextera tua (Matth. VI). Justi quoque opera sua ostendere [Col. 1093D] jubentur, sed ad hoc ut non ipsi quoque per ea, sed Pater coelestis glorificetur. In urso autem potestas exprimitur saecularis. Unde bene in libro Regum legimus, quia cum reverteretur Eliseus in Bethel, pueri illudentes coeperunt dicere: Ascende, calve, ascende, calve (IV Reg. II). Maledixit ergo eis in nomine Domini, et egressi duo ursi de saltu, devoraverunt ex eis quadraginta duos pueros. Eliseus in hoc loco significat Dominum Jesum, qui cum reverteretur ad Patrem per passionem mortis, clamaverunt ei pueri insultantes, id est Judaei pueriliter sapientes atque dicentes: Vah qui destruit templum Dei, et in triduo illud reaedificat. Si Filius Dei est, descendat nunc de cruce et credimus ei (Matth. XXVII). Sed ipsius Domini [Col. 1094A] sanguine vindictam expetente, exierunt duo ursi, Titus et Vespasianus, principes gentium, cum multitudine exercituum, post quadragesimum secundum annum Dominicae passionis, ipsamque Judaicam gentem peremerunt. Sicut ergo ibi per ursum potestas terrena exprimitur, ita et hic. Tales quippe sunt in corpore Antichristi, qui pedibus saecularis potentiae conculcant pauperes, debiles, orphanos, et caeteros Dei servos. Leo quoque (ut diximus) quamvis sit fortissimus bestiarum, et ad nullius paveat occursum, tamen insidias tendit, cum praedam sibi praeripit. Cujus etiam rugitu omnes bestiae pavere dicuntur, et ideo non immerito per leonem Antichristus intelligitur: quia quosdam terroribus decipit, quosdam autem fraude. Unde Psalmista: Sub lingua ejus labor [Col. 1094B] et dolor (Psal. X). Sedet in insidiis cum divitibus in occultis. De quo rursum per eumdem dicitur: Sicut leo in cubili suo. Recte enim antiquus adversarius contra electos in certamine positus, leo appellatur, quia per utraque saevire permittitur, et fraude scilicet et virtute. Virtute, per potentiam saecularem: fraude, per signa miraculorum. Ut eos enim qui aperte iniqui sunt, pertrahat, saecularem potentiam ostentat: Ut vero etiam justos fallat, signis sanctitatem simulat. Illis enim suadet elationem magnitudinis, istos decipit ostensione sanctitatis. Et dedit illi draco virtutem suam et potestatem magnam. Sicut in Christo plenitudo divinitatis requiescit, ita in illo plenitudo nequitiae. Et sicut Christus per virtutem verbi omnia sua facit opera, ita et ille perditus per diaboli [Col. 1094C] potestatem, qui in eo habitabit, opera sua faciet. Draco itaque, id est diabolus, dedit illi potestatem suam et virtutem, ut faceret miracula et signa inaudita, et potestatem magnam dedit illi, per quam elevatur super gentes et regna. Contra bonos desaeviet, nec erit ulla difficultas peragendi malum, quia is eum inhabitabit, qui per se omne malum adinvenit.

Et vidi unum de capitibus suis quasi occisum in mortem. Diximus superius quia per septem capita omnes reges illi subditi designantur, per unum autem caput, quod hic singulariter tanquam occisum se vidisse dicit Joannes, ipsum principem malorum intelligere debemus. Unde recte dicitur: Tanquam occisum eum vidisse in mortem, quia videlicet ipse [Col. 1094D] simulabit se occisum, et post mortem resurrexisse. Unde subjungitur: Et plaga mortis ejus curata est. Tanta quippe temeritas erit in illo damnato homine, ut ad deludendos animos parvulorum, imitatione veri capitis Christi, occisum se dicat et resurrexisse post mortem, ideoque ne forte veritas, sed illusio putetur, idcirco nequaquam affirmando dicitur: Et unum de capitibus suis occisum in mortem, et plaga mortis ejus curata est, sed praemittitur. Quasi, adverbium scilicet similitudinis, ut per hoc (sicut dictum est) aperte ostendatur non esse illud veritatis persecutione, sed verisimili fraude: quanquam illa particula non semper pro adverbio similitudinis, sed aliquando etiam pro affirmatione veritatis in Scriptura [Col. 1095A] ptura ponatur, unde est: Et vidimus gloriam ejus gloriam quasi unigeniti a Patre.---Et admirata est universa terra post bestiam. Nulli dubium, quin per terram terreni intelligantur, qui admirantur post bestiam, aestimantes eam resurrexisse a mortuis, et facere ea miracula in virtute divinitatis.

Et adoraverunt draconem, id est diabolum, qui dedit potestatem bestiae ut faceret miracula potentialiter. Et adoraverunt bestiam, id est ipsum Antichristum. Dicentes: Quis similis bestiae? Ut se ostendat resurrexisse a mortuis. Et quis poterit pugnare cum ea? Ut voluntati ejus resistere possit, id est nullus. Hic jam aperte demonstratur, quid sit admirari universam terram post bestiam, id est reprobos et terrena sapientes. In eo itaque draconem adoraverunt, quod [Col. 1095B] bestiam illam, videlicet Antichristum, non solum divitiis et potentatibus, verum etiam electorum signis et virtutibus fultum, Christum esse putaverunt. Forsitan enim contemnenda esset, si solummodo potentia saeculari, et non virtutibus fulta esset. Rursum despicienda esset fortassis, si solum virtutibus simulatis et non etiam saeculari potentia usa fuisset. At cum signis et potentia videatur suffulta, quis non solum reproborum, verum etiam electorum non trepidet? Unde et adorantes dicunt: Quis similis bestiae? Et verum dicunt isti qui hanc bestiam adorant, quia neque in saeculari potentia, neque in miraculorum fraude in retroactis temporibus similis ei apparuit.

Et datum est ei os loquens magna et blasphemias. [Col. 1095C] Divino et justo Dei judicio ad illudendos animos reproborum, permittitur Antichristus magna loqui: magna utique, non quia bona, sed quia inaudita et terribilia. Et blasphemias loquetur, quia dicet se Deum esse, et pro illo se adorari faciet. Datum est enim et illi a Deo ut hoc faceret, id est permissum est illi. Tale quippe est hoc, quale et illud: Induratum est cor Pharaonis.

Et data est illi potestas facere menses quadraginta duos. In tribus annis et dimidio, quadraginta duos menses sunt, atque idcirco specialiter in his mensibus ultimum tempus et persecutio significatur Antichristi. Generaliter autem omne tempus hujus saeculi, a Domini praedicatione usque ad finem saeculi, sicut et supra per dies mille ducentos sexaginta. Quia [Col. 1095D] ergo per quadraginta duos menses omne tempus, quo diabolus contra Ecclesiam pugnat, sive etiam quo aperte solutus acrius pugnabit, intelligitur, videndum est in ipsius numeri natura, quare eos non vincat. Constat enim hic numerus ex denario, quaternario, et binario. Quatuor ergo referuntur ad quatuor libros Evangelii, sive quatuor virtutes principales. Denarius ad Decalogum legis, binarius ad duo dilectionis praecepta. Idcirco itaque, sive in omni tempore praesentis vitae, sive etiam sub Antichristo, insuperabiles existunt, quia, quatuor libris Evangelii fulti, quatuorque principalibus virtutibus roborati, Decalogum legis opere complent, et duo dilectionis praecepta custodiunt, diligentes Dominum Deum ex [Col. 1096A] toto corde suo, et proximum sicut seipsum, nam et quod omne tempus hujus vitae designetur per quadragesimum secundum numerum, hinc patet, quod filii Israel quadragesima et secunda mansione ingressi sunt terram repromissionis. Notandum quippe est omnibus, quod per ipsum iter Israelitici populi praesens vita significetur, in qua peregrini sumus, et ad patriam coelestem tendimus.

Et aperuit os suum in blasphemias ad Deum, blasphemare nomen ipsius. Ipse qui nunc aperuit ora reproborum ad blasphemandum Deum vel Dei servos, ipse tunc aperiet os corporaliter, cum in illo damnato homine habitare coeperit. Tale est enim hoc, quale et illud, quod in Evangelio de Redemptore nostro, licet per contrarium dicatur, quia aperiens [Col. 1096B] os suum docebat eos, ac si diceretur: Qui dudum aperuerat ora prophetarum, in praesentia carnis apparens, os suum aperuit. Sed agnus ad doctrinam, bestia aperiet os suum ad blasphemias. Vel certe, quia nunc per membra sua metu fidelis populi aperte non praesumens blasphemare, os suum obstruitur, Psalmista dicente: Obstructum est os loquentium iniquitatem (Ps. LXII). In futuro os aperire dicitur, quando per ipsum hominem damnatum saeculari potentia contra Deum et Ecclesiam elevatus, publice ausus fuerit blasphemare nomen ejus, illud scilicet, de quo Paulus dicit: Propter quod et Deus exaltavit illum, etc., usque Dominus noster Jesus Christus in gloria est Dei Patris. Blasphemabit hoc nomen, quia dicet ipsum non esse Christum, sed potius Antichristum, se [Col. 1096C] autem Christum esse fatebitur, nec jam similem Deo, sed, sicut dicit Apostolus, extolletur et elevabitur supra omne quod dicitur Deus, aut quod colitur, ideoque in illo deterior omnibus blasphemia invenitur.

Et tabernaculum ejus, subauditur blasphemabit, id est, ipsam carnem Redemptoris nostri, in qua habitat omnis plenitudo divinitatis, dicens, non haec ita se habere, sed signum fuisse, et per daemonum potestatem tanta agere potuisse, se autem confitebitur vere esse Filium Dei et filium hominis, ita ut sedeat in templo Dei tanquam sit Deus. Et quia divinitatem in se habitare dicit, idcirco etiam adorari se faciet.

Et eos qui in coelo habitant, id est in Ecclesia, sive [Col. 1096D] nunc, sive etiam qui jam praecesserunt, blasphemabit, dicens, omnes hos ministros fuisse Antichristi, et pseudoprophetas et apostolos ab ipso deceptos, affirmans ante se nullum Christianum fuisse, sed omnes Antichristos exstitisse.

Et datum est illi, id est, permissum est illi a Deo justo judicio. Bellum facere cum sanctis, et vincere illos. Faciet bellum adversus sanctos, quia pugnabit adversus eos, et muneribus et tormentis, et quos non poterit inclinare ad suam fidem, vincet, id est occidet eos, non tamen animas illorum decipiet. Sed fortassis quaerit aliquis, cur Deus omnipotens ita sanctos suos permittet affligi? Quibus breviter respondendum est, quia filii sunt et paterna haereditate [Col. 1097A] donandi atque a Deo dilecti. Unde scriptum est: Flagellat Deus omnem filium quem recipit (Heb. XII). Nam si ipse Dominus persecutionem sustinuit, ut ad gloriam perveniret, qui est omnino sine peccato, quanto magis sancti justo judicio affliguntur, ut haereditatem coelestis patriae consequantur? qui, licet sancti sint, tamen non sunt sine peccato, econtra reprobi adversus eos saeviunt, jugiter mala operantur, tamen minime corriguntur, sed in judicio isti, quibus nunc videtur iratus, invenient illum placatum, reprobi autem experientur iratum: et ira quae nunc misericorditer a sanctis inchoat, in reprobis sine misericordia conquiescit; hinc Petrus dicit (I, c. IV): Tempus est ut incipiat judicium de domo Dei. Possumus sanctos eos intelligere, qui nunc simulatam in conspectu [Col. 1097B] hominum videntur habere sanctitatem, quos vincet, quia superati donis aut tormentis, a fide recedent, quam nunc ficte tenent.

Et data est ei potestas in omnem tribum et linguam et gentem. In tribu et populo accipimus Judaeos, quia ille populus in tribubus erat distinctus: in lingua et gente, omnes nationes; non solum in Judaeis, sed etiam in omnibus gentibus erunt sancti, adversum quos potestatem accipiet, ut eos interficiat et temporaliter contra eos praevaleat. Similiter etiam erunt et in Judaeis et in gentibus, qui victi succumbent. Unde et subditur:

Et adorabunt eum, id est Antichristum, et in illo diabolum. Omnes qui habitant terram, id est qui terrenis desideriis inserviunt. Quorum nomina non sunt [Col. 1097C] scripta in libro vitae Agni, sed potius in terra, juxta illud Jeremiae (c. XIII): Recedentes a te in terra scribentur. Quis vero sit agnus, Joannes manifestat, dicens: Ecce agnus Dei, ecce qui tollit peccata mundi (Joan. I). Quis est autem liber vitae Agni, in quo justorum nomina numerentur ascribi, nisi vis quaedam divina, quae ante mundi constitutionem ad vitam aeternam sanctos praedestinavit futuros? Qui videlicet liber praedestinationis, sicut fixa aeternitate electos tenet ascriptos, ita nequaquam ulla ratione reprobos admittit scribendos.

Qui occisus est ab origine mundi. Occisus est autem iste Agnus ab origine mundi, non in se, sed in suis membris, sicut in Abel et multis aliis: quia sicuti in suis pascitur, ita in suis occiditur, unde est: Saule, [Col. 1097D] Saule, quid me persequeris? (Act. IX.) Vel certe in praedestinatione occisus est, quia ante omnia saecula decrevit Deus Pater cum Filio et Spiritu sancto, ut in fine temporum veniret, et occideretur, ut sua morte nostram redimeret mortem; vel in ipso agno quem Abel obtulit, aut certe (ut verius dicam) ipse Abel innocens, a fratre peremptus, eum praefigurabat.

Si quis habet aures, subauditur cordis, audiat, id est intelligat spiritualiter quod dicitur. Quotiescunque haec particula ponitur, sive in Evangelio, sive in hac Apocalypsi, ea quae praecedunt, aut quae sequuntur, spiritualiter intelliguntur.

Qui in captivitatem duxerit, in captivitatem vadet. Haec verba sicut pertinent ad omne corpus Antichristi, [Col. 1098A] ita et ad ipsum principem malorum Antichristum, qui duobus modis captivabit homines, primum videlicet a fide Christi eos separans mente, deinde ab aeternorum societate fidelium, quia qui ei obaudierint, perpetuo captivitatis exsilio damnabuntur. Ita et ille prius captivabitur in anima, dum diabolo tradetur ad possidendum. Deinde damnabitur in inferno captivitate perpetua.

Et qui in gladio occiderit, oportet eum gladio occidi. Et hoc similiter duobus modis est accipiendum: primum enim gladio malae persuasionis interficiet homines in anima, deinde quos sic non poterit superare, interficiet gladio materiali, cum quibus etiam Eliam et Enoch gladio ipso trucidabit. De hoc gladio spirituali Psalmista liberari se optabat, dicens ad Deum: [Col. 1098B] De gladio maligno eripe me (Psal. CXLIII). Ita et ille occidetur gladio sententiae divinae, juxta illud: Quem Dominus Jesus Christus interficiet spiritu oris sui, ac si diceret martyribus: Nolite timere, nolite expavescere, nolite pusillanimes existere, sed estote fortes contra robustos, quia et hoc quod patimini cito transiet, et hi a quibus patimini, sine tarditate vindictam recipient, id est diabolus, ejusque damnatus homo, seu omnis multitudo reproborum, qui unum utique sunt.

Hic est patientia, id est idcirco virtutem patientiae etiam inter adversa sancti custodiunt, quia triumphaturos se post paululum sciunt, damnatoque eo, qui sibi ad tempus praevaluerat, ipsi in perpetuo laetabuntur. Et fides sanctorum, subaudis, hic est, quia pro certo juste implebitur et eorum remuneratio, et [Col. 1098C] impiorum damnatio.

Et vidi aliam bestiam ascendentem de terra. Prior bestia Antichristus ipse scilicet malorum caput, sequens vero corpus illius intelligitur, maxime qui eum praedicaturi sunt. Qui de terra ascendere dicuntur, quia de terrenis commodis et divitiis quas possidebunt, in superbiam elevabuntur. De terra quippe ascendere est, pro terrenis rebus in superbiam erigi.

Et habebat cornua duo similia Agni. Agnus Christus est de quo Joannes dicit: Ecce Agnus Dei (Joan. I). Duo ejus cornua sunt innocentia et vita pura, doctrina et miracula. Ista duo cornua simulabunt se habere ministri Antichristi, innocentiam scilicet et vitam puram, doctrinam et miracula: quoniam quod [Col. 1098D] Christus et ejus ministri habent in veritate, isti habebunt simulate. Et loquebatur sicut draco, id est sicut olim diabolus per serpentem mala persuasione locutus est mulieri, per quam decepit virum, ita et isti sua prava doctrina omnes quoscunque possunt, seducunt, et a fide Christi separant: et cum sint saevissimi dracones, virus nequitiae suis auditoribus infundentes, agnos se esse simulant, ut agnos decipere valeant. Assumunt Agni faciem, ut draconis possint exercere operationem.

Et potestatem prioris bestiae omnem faciebat in conspectu ejus. Quia sicut Antichristus vi et fraude, blandimentis et doctrinis, terroribus et tormentis decipit, ita et omnes ministri ejus. Quid est autem, [Col. 1099A] quod dicit in conspectu ejus? Nunquid enim praedicatores Antichristi semper in ejus praesentia manere poterunt? Non. Quin potius discurrent per universas mundi partes praedicando, sed ubicunque sint, ita ea facere studebunt, quae illi sciunt placita, quasi semper ab eo videantur, et in ejus conspectu consistant. Intantum quippe illum honorabunt, ut quidquid acturi sunt, coram ipso se agere dicant, tanquam nihil eum latere possit. Sicut enim sancti, quia jugiter ejus voluntatem custodiunt, in conspectu Dei se manere fatentur, juxta illud: Vivit Dominus, in cujus conspectu sto (III Reg. XVII); et Apostolus: Sicut ex Deo coram Deo in Christo loquimur (II Cor. XII), ita et illi in omne quod locuturi sunt et acturi, caput suum sibi praeponent, quasi in conspectu ejus potestatem [Col. 1099B] super populum exerceant.

Et fecit terram, id est terrena corpora hominum. Et inhabitantes in terra, id est animas in corporibus quiescentes, et omnem suam sollicitudinem in terrenis rebus ponentes. Adorare bestiam primam, id est Antichristum, de quo supra dixerat: Vidi de mari ascendentem bestiam, habentem capita septem, etc.

Cujus curata est plaga mortis, id est qui se fingit resurrexisse a mortuis, sicut jam supra dictum est. Omnes enim qui eum recepturi sunt, utique prostrati et corpore et anima illum adorabunt, et in ipso damnato homine adorabunt diabolum in eo habitantem. Quo in loco gravissima vis seductionum ostenditur, quae et animas et corpora miserabiliter mancipat. Qui enim vi cadit, non seductus, solo corpore [Col. 1099C] captivatus est. Qui autem seducitur, et mente et corpore captivatur.

Et fecit signa magna, quia non solum verbis, sed etiam falsis miraculis multos seducet. Ita ut ignem faceret de coelo in conspectu hominum descendere. De hoc Dominus in Evangelio dicit: Consurgent pseudochristi et pseudoprophetae, et dabunt signa et prodigia, ita ut in errorem ducantur, si fieri potest, etiam electi (Matth. XXIV). Inter quae etiam signa et miracula hoc erit maximum, quod ignem faciet de coelo descendere. Legimus in Veteri Testamento, quod diabolus justo Dei judicio et permissu descendere fecit ignem de coelo super pecora beati Job, qui factas oves puerosque consumpsit. Quid ergo mirum, si facturus est per Antichristum quod jam fecit per semetipsum? [Col. 1099D] Tamen non faciet hoc in sua potentia, sed Dei permissione, ut hi qui ei sunt credituri justo Dei judicio decipiantur. Aliter: legimus in Actibus apostolorum, quod die Pentecostes Spiritus sanctus in ignis visione descendit super apostolos, quo repleti coeperunt loqui variis linguis magnalia Dei (Act. III). Qui etiam eis quos baptizabant, deinceps Spiritum sanctum dabant, ut similiter omnibus linguis loquerentur, sicut legimus fecisse Petrum et alios. Unde et Simon allata pecunia dixit: Date mihi hanc potestatem, ut cuicunque imposuero manum, accipiat Spiritum sanctum, ut possit loqui omnibus linguis. De coelo itaque, id est de seipsis, faciebant descendere ignem, hoc est Spiritum sanctum, de quo Dominus [Col. 1100A] dicit: Ignem veni mittere in terram (Matth. VII), id est super eos qui ante fuerant terreni, sed tunc renovabuntur per gratiam Spiritus sancti. Unde et ipse Dominus in signum credentium specialiter hoc dixit futurum. Signa, inquit, eos qui crediderint, haec sequentur: In nomine meo daemonia ejicient, linguis loquentur novis (Marc. XVI). Ita ergo haec bestia ignem faciet descendere de coelo, quia praedicatores Antichristi falsa imitatione per impositionem manus, dare suis sequacibus Spiritum sanctum se fingent. Et hinc vehementior erit persecutio, quo illud Spiritus sancti donum, bestia vel habere vel dare putabitur, quo Ecclesiam suam Dominus eminere voluit super omnia regna mundi; nam cum multa videantur nobiscum haeretici habere communia, hoc specialiter [Col. 1100B] donum sola se gloriatur habere Ecclesia. Sed illi forsitan agent quibusdam praestigiis, ut illi quibus manus imposuerint, loquantur linguis multarum gentium. Et hoc in conspectu gentium carnaliter sapientium. Homines enim vocantur, qui non divina, sed humana sapiunt, quia per hanc simulationem non oculos spiritualium, sed carnalium ludificare probantur. Aliter: legimus in Veteri Testamento, quod ad vocem Eliae descendit ignis de coelo, et consumpsit duos quinquagenarios cum suis quinquaginta. Sermo itaque Eliae ignis fuit, et ipsi excitaverunt contra seipsum ignem irrisorie clamando: Homo Dei, descende, rex te vocat Ignis ergo intelligitur fervor et zelus, quo accenduntur sancti, Elias scilicet et Enoch, et caeteri praedicatores, adversus eos [Col. 1100C] quos viderint recedere a fide, et zelo fervoris succensi condemnabunt eos suo anathemate. Ipsa itaque bestia ignem faciet descendere de coelo, quia ipsi reprobi perverse agendo accendent se flammis zeli in coelestes animas electorum ut eos condemnent. Et hoc est quod etiam supradictum est, quia si quis eos voluerit nocere, ignis exibit de ore eorum, et devorabit inimicos illorum.

Et seducet inhabitantes terram propter signa, quae data sunt illi facere in conspectu bestiae, dicens habitantibus in terra, ut faciant imaginem bestiae, quae habet plagam gladii, et vixit. Per terram, ut saepe dictum est, terreni intelliguntur, qui idcirco seduci poterunt a ministris Antichristi, quoniam plus terrena quam coelestia diligunt. Imaginem bestiae facient, [Col. 1100D] hoc est fidem illius tenebunt, et simulationem ejus imitabuntur. Neque enim hoc pueriliter intelligere debemus, quod facturi sunt aliquam imaginem quam secum ferant, sed imaginem illius facient, id est fidem ejus habebunt, et simulationem ejus imitabuntur, tanquam sit vere Filius Dei, et veraciter resurrexerit a mortuis. Habet autem plagam gladii et vixit, secundum quod supra dictum est, quia Antichristus dicet se interfectum et resurrexisse a mortuis. In conspectu hujus bestiae multa signa facient, quibus seducent terram: quia ubicunque fuerint, ita ejus voluntatem implebunt, et ea quae illi placere cognoscunt, facient, quasi semper illi praesentes assistant.

Et datum est illi ut daret spiritum imagini bestiae. [Col. 1101A] Id est ipsis ministris Antichristi datum est a Deo, hoc est, permissum est ut daret spiritum imagini bestiae. Imago bestiae, ipse homo damnatus intelligitur, in quo diabolus habitabit, cui praedicatores falsi spiritum dabunt, hoc est, plenitudinem Spiritus sancti in eo requiescere dicent. Dicimus enim nos: Date honorem Deo. Et rursus: Exaltabo te, Deus meus rex (Psal. XXIX). Quomodo enim illi honorem dare possumus? aut quomodo illum exaltare valemus, qui non habet quo exaltetur? Sed exaltamus illum, quando excelsum praedicamus. Tali modo isti dabunt spiritum imagini bestiae, praedicantes eum plenum esse divinitate. Nam et Photinus dicit: Ego Christo principium ex Maria tribuo, id est hoc annuntio quia ex Maria initium sumpserit. Et ut loquatur imago [Col. 1101B] bestiae. Datum est illi, subauditur. Nam non solum Spiritum sanctum in eo requiescere dicent, sed etiam praedicabunt illum loqui, id est ventura praedicere, per spiritum prophetiae. Intantum quippe signis et miraculis praevalebit, ut a suis et Spiritu sancto plenus credatur, et ventura praedicere posse aestimetur. Diabolus enim per os ejus loquetur, et suis cultoribus multa fallacia dabit responsa, sicut olim loquendo per ora idolorum. Et faciat ut quicunque non adoraverint imaginem bestiae, occidantur. Id est quicunque non audierint eos, ut colant Antichristum pro Deo, interficiantur ab illis et ab hujus saeculi principibus qui eos sequentur: sicut Elias et Enoch et multi alii.

Et faciet omnes pusillos, et magnos, et divites, et [Col. 1101C] pauperes, et liberos et servos habere characterem in dextera manu aut in frontibus suis. Pusilli sunt, qui malum quod intelligunt et volunt, perficere non possunt. Magni sunt qui secundum suum libitum operantur malum. Divites, qui terrenarum rerum possessores, vel etiam superbi. Quo contra beati pauperes spiritu dicuntur. Nam et ille suos ministros multis ditabit divitiis, pro quibus in superbiam nimiam elevabuntur. Pauperes fide et bonis operibus intelliguntur. Quo contra Apostolus dicit de se et sibi similibus: Tanquam nihil habentes et omnia possidentes (II Cor. VI). Liberi et servi sunt, alieni a justitia, et servi peccatorum facti. Talibus quippe dicit Apostolus: Cum servi essetis peccati, liberi fuistis justitiae (Rom. VI). Id est, alieni fuistis a justitia. Hi homines habent characterem [Col. 1101D] bestiae in dextera manu et in frontibus suis, et sunt etiam nunc tam extra Ecclesiam quam intra. Extra Ecclesiam sunt Judaei, intra falsi Christiani. Quid autem per dexteram manum reproborum intelligitur, nisi operatio illorum? Et quid per frontem, nisi fides exprimitur? Habent ergo characterem in dextera manu et in frontibus suis, quia ubi debuerunt habere pura opera virtutum et fidei, ibi inveniuntur macula criminis deturpati. In manu habent Judaei ejus characterem, quia opera diaboli faciunt: in fronte, quia in eum credunt, et illum recepturi exspectant, juxta illud: Ego veni in nomine Patris mei, et non suscepistis me: alius veniet in nomine suo, illum suscipietis. Similiter habent et illi qui [Col. 1102A] fidem verbotenus habent, sed opera fidei non habent. Proprie autem ad illud tempus pertinet hoc, quando mali aperte illum sequentur reproba fide et reproba actione.

Et ne quis possit vendere aut emere, nisi qui habuerit characterem aut nomen bestiae, aut numerum nominis ejus. Negotium istud spiritualiter est agendum. Dominus quippe committens suis fidelibus tanta talenta doctrinae, dicit: Negotiamini dum venio. Et bene praedicatio negotio comparatur. Sancti enim doctores doctrinam praerogant, et fidem a populis reportant, fidem impartiuntur, et eorum protinus vitam sumunt. Tempore itaque Antichristi nemo talium (id est bonorum praedicatorum) poterit vendere aut emere, id est, nemo poterit praedicare libere Christum, [Col. 1102B] quia carceribus recludentur, et insuper interficientur, nisi qui habuerit characterem bestiae, id est fidem illius tenuerit, et nomen ejus, et numerum nominis, de quo in sequentibus dicemus. Character autem et nomen bestiae, et numerus nominis ejus, unum sunt. Verum ista mercatio non cessabit in his qui electi fuerint, quoniam, prout valuerunt, talentum divini verbi erogare curabunt. Ad has enim nundinas illi negotiatores occurrent eximii: Elias videlicet et Enoch, qui intuitu merces Ecclesiae praeclaras ostendent, ut non solum fidei Christianae dediti, verum etiam ipsi eas concupiscant, qui characterem bestiae videbantur habere, Domino de uno eorum dicente: Elias veniens, restituet vobis omnia.

Hic est sapientia: Qui habet intellectum, quo possit [Col. 1102C] haec intelligendo penetrare, computet numerum bestiae. Obscuritatem hujus loci considerans beatus Joannes, intentum voluit lectorem facere: atque idcirco eum praemonuit, ut numerum bestiae perspiceret, et quia purus homo erit Antichristus, plenus tamen daemone, subjungit: Numerus enim hominis est. Ac si diceret: Attendite diligenter, quia homo erit verus, non Deus, sicut ipse jactando dicet. Et numerus ejus sexcenti sexaginta sex. Omnes libri Novi Testamenti Graeco sermone sunt scripti, praeter Evangelium Matthaei et Epistolam Pauli ad Hebraeos. Quia ergo hic liber (ut caeteri) Graece scriptus est, idcirco sensus hujus loci more Graecorum est requirendus, apud quos omnes litterae numeros in se continent. Dicamus itaque ANTEMOS, quod interpretatur honori contrarius, quod [Col. 1102D] nomen illi bene convenit, qui Antichristus, id est Christo contrarius dicitur. Hoc etenim nomen praecedentem in se continet numerum, hoc modo: unum, quinquaginta, trecentos, quinque, quadraginta, septuaginta, ducentos. Dicamus adhuc et aliter: ARNUME, quod interpretatur: Nego. Et hoc nomen bene illi aptatur, quia Christum negabit Deum esse, seque Deum confitebitur injuste. Et in hoc quoque nomine numerus ipse continetur. Nam unum ostendit, centum, quinquaginta, septuaginta, quadringentos, quadraginta, quinque: qui simul ducti, faciunt sexcentos sexaginta sex. Dicamus et aliter: TEITAN, quod Latine sol dicitur. Sol autem Christus est per significationem, qui illuminat [Col. 1103A] omnem hominem venientem in hunc mundum (Joan. I). Teitan quoque appellatur gigas: unde et in Virgilio legimus: Titaniaque astra. Christus enim gigas, de quo Psalmista dicit: Exsultavit ut gigas (Psal. XVIII). Ipse itaque Antichristus hoc nomen sibi fallaciter usurpabit, et dicet se esse solem illum, de quo scriptum est: Vobis timentibus nomen meum orietur sol justitiae. Litterae autem hujus nominis totum illum praecedentem continet numerum, id est sexcentos sexaginta sex. quippe trecentos exprimit, quinque, decem, iterum trecentos, unum, quinquaginta; qui simul juncti faciunt sexcentos sexaginta sex. Quod nomen (sicut diximus) sibi Antichristus usurpabit, audens se hominibus lucem profiteri, cum sit apostata angelus in eo transfigurans se in angelum lucis. Quam ob causam, si etiam hoc aliquis intelligere vult, Latinis [Col. 1103B] litteris ponamus nomen, in quo idem numerus inveniatur, hoc modo: Dic Lux. Ipse enim (ut dictum est) fatebitur se esse lucem, nam d quingentos, i unum, c centum, l quinquaginta, v quinque, x decem exprimunt. Quae in unum collectae, faciunt similiter sexcentos sexaginta sex. Possumus adhuc eumdem numerum, si per Graecas litteras scribatur, Gothico nomine, reperire hoc modo: GENSERIKOS. quippe tria, quinque, quinquaginta, ducentos, octo, centum, decem, viginti, septuaginta, ducentos ostendit. Qui simul ducti, faciunt sexcentos sexaginta sex. Interpretatio autem nominis ejusdem est, gentium seductor: in eo Christo contrarius, quod iste seductor, ille vero dicitur gentium salvator. Sive ergo hoc, sive illo modo, sive in Graeca, sive in Latina, [Col. 1103C] sive in Gothica lingua hic numerus accipiatur, non incongrue ad Antichristi personam refertur. Sed est adhuc quod de eodem numero subtili investigatione pensemus, ut plura de eo offerentes lectori plenius satisfaciamus. Dicatur ergo: Numerus enim ejusdem sexcentesimus sexagesimus sextus. Senarius quippe numerus apud saecularem scientiam ideo perfectus est, quia primus in numeris completur partibus suis, id est, sexta sui parte, tertia et dimidia: quae sunt unum, et duo, et tria: quae in summa ducta, sex faciunt. Nec alius ante senarium numerus reperitur, qui suis partibus dum dividitur, tota ejus summa compleatur, quique dum a sexta sui parte, id est, ab uno in denarium, a tertia autem in vicenarium [Col. 1103D] surgit, quasi quadratum denarium reddit. Sed ut solidetur, rursum a sexta sui parte quae in denarium surgit, ad centenarium pervenit, sicque in suis partibus multiplicatus, sexcentos consummat. Sed quia cuncta haec per sacrae Scripturae celsitudinem proficiendo transcendimus, ibi senarium, ibi sexagenarium, ibi centenarium, unde perfectus numerus, sit, invenimus. In Scriptura etenim sacra numerus senarius ideo perfectus est, quia in mundi origine Dominus, ea quae primo die coepit, sexto die opere complevit, cum hominem, propter quem cuncta creaverat, ad imaginem suam fecit. Denarius numerus in eo perfectus est, quia lex in decem praeceptis concluditur, omnisque culpa non amplius quam per [Col. 1104A] decem verba cohibetur: atque enarrante Veritate, operatores vineae denario remunerabuntur. Sexagenarius in eo perfectrus est, quia omnia quae in sex diebus operantur, eisdem decalogi mandatis concluduntur: atque evangelico protestante eloquio, terra bona fructum sexagesimum reddit. Centenarius in eo perfectus est, quia dum decalogi mandata decies multiplicata comprehendit, omnis operationis summam concludit. Nisi enim centenarius numerus perfectionem designaret, nequaquam Dominus ad discipulos diceret: Omnis qui reliquerit domum, aut fratres, vel sorores, aut patrem, aut matrem, aut filios, aut filias, aut agros propter nomen meum, centuplum accipiet, et vitam aeternam possidebit (Matth. XIX). Quia vero sex diebus Deus cuncta opera sua fecit, et sex sunt aetates hujus saeculi, recte per hunc numerum [Col. 1104B] possumus intelligere omne tempus praesentis vitae. Quia ergo homo ille, filius perditionis, Christum se esse fallaciter affirmabit, tanquam ipse sit conditor omnium, quae in sex diebus peracta volvuntur, seque alpha et omega, principium et finem, et Deum scilicet ante saecula, et hominem mentietur in fine saeculorum, recte numerus bestiae per intellectum computatus, sexcentesimus et sexagesimus sextus omne tempus vitae praesentis comprehendens, et diabolicae fraudis nequitiam, et finalem saeculi terminum ostendit.



CAPUT XIV.

Et vidi, et ecce Agnus stabat supra montem Sion, et cum eo centum quadraginta quatuor millia habentes [Col. 1104C] nomen ejus, id est, Christi. Et nomen Patris ejus, id est, Dei Patris, scriptum in frontibus suis. Sion, quae interpretatur speculatio, Ecclesia est, quae bona futura incessabiliter contemplatur, et quae etiam mala sint cavenda denuntiat. Mons Sion nihil est aliud quam ipsa Sion, id est Ecclesia, de qua Psalmista dicit: Mater Sion dicet, homo (Psal. LXXXVI), etc.; et alibi, Qui confidunt in Domino sicut mons Sion (Psal. CXXIV). Agnus autem Christus est, de quo Joannes dicit: Ecce Agnus Dei (Joan. I). Agnus stabat supra montem Sion, quia ipse Christus praesidet Ecclesiae suae. Sed in hoc loco finitus numerus ponitur pro infinito, id est, centum quadraginta quatuor millia pro innumerabili multitudine electorum. Specialiter vero hic numerus eos significat qui virgines sunt et mente et corpore: quia [Col. 1104D] multi sunt virgines corpore, non tamen mente. Nam et ipsa verba, quibus dicuntur centum quadraginta quatuor millia cum Domino visa, non carent mysterio. Centenarius enim numerus in divina Scriptura saepe perfectus ostenditur, unde est: Terra bona fecit fructum centumplum, quod scilicet ad virginalem pertinere probatur perfectionem. Rursusque, Homo quidam habuit centum oves. Quo in loco summa angelorum et hominum intelligitur, centum quippe oves Deus omnipotens habuit, quia angelorum et hominum naturam ad se videndum creavit, et Iterum, Qui reliquerit domum et fratres, etc., usque Centuplum accipiet, et vitam aeternam possidebit. Quadragenarius quoque numerus in mysterio est consecratus, unde [Col. 1105A] et ipse Dominus quadraginta diebus jejunavit, sicut olim fecerant Moyses et Elias. Constat enim ex quaternario et denario. Quaternarius sacratus est propter quatuor flumina paradisi, sive propter quatuor libros Evangelii, vel propter quatuor notissimas mundi partes, sive etiam propter quatuor virtutes principales. Denarius quoque similiter est consecratus, propter decem legis praecepta. Tunc decalogum legis perficimus, cum quatuor libros Evangelii in fide et operatione custodimus. Millenarius etiam saepe pro perfectione rei de qua agitur, ponitur, unde est, Verbi quod mandavit in mille generationes. Cum enim credendum sit quod nequaquam usque ad centum generationes mundus extendatur, quid aliud in mille generationibus nisi generationum universitas [Col. 1105B] designatur? Unde et in hac Apocalypsi sancti cum Christo mille annis dicuntur regnaturi, id est, semper et omnia futura tempora. In hoc itaque numero, ut dictum est, summa eorum exprimitur, qui virgines sunt mente et corpore. Ideoque considerandum est, quia, si tanta eorum numerositas erit qui virginitatem servaverunt, ut Joannes et Paulus, multo plures erunt et caeteri sancti. Quo in loco etiam hoc notandum, quod hi supra montem Sion stare dicuntur, cum ipsi sint mons Sion, quia videlicet nisi quis etiam supra semetipsum ascenderit, de bestia non triumphabit. In magna enim mentis celsitudine stare debet, qui contra saeculi principem certamen inierit. Intuendum etiam quod Agnus hic stare perhibetur, cum Lucas de eo dicat: Dominus Jesus ascendit [Col. 1105C] in coelum, et sedet a dextris Dei (Act. I). Unde sciendum quia sedere, regnantis est vel judicantis: stare vero, laborantis vel juvantis. Quia ergo post devictam mortem Christo resurgenti a mortuis data est potestas in coelo et in terra, jure eum Lucas sedere dicit. Hinc etiam et Stephanus inter manus lapidantium positus, intuens in coelum, dixit: Ecce video coelos apertos, et Jesum stantem a dextris virtutis Dei (Act. VII). Stant quoque cum illo electi, quia laborant in praesenti vita, et in certamine sunt constituti. Habentes nomen ejus, et nomen Patris ejus scriptum in frontibus suis. Non debemus hoc carnaliter intelligere, quod scilicet habeant pictaciola frontibus suis circumligata, in quibus sit nomen Agni vel Patris ejus scriptum, sed in suis frontibus nomen [Col. 1105D] Agni et Patris portant, quorum fidem tenent, et operibus ornant. Et quia in nomine Patris et Filii signantur, et hoc signo crucis ab omnibus tuentur adversis.

Et audivi vocem de coelo tanquam vocem aquarum multarum, et tanquam vocem tonitrui magni. Et vocem quam audivi, sicut citharoedorum citharizantium in citharis suis. Coelum enim ipsa est Ecclesia, quam ob causam et illi qui cum Agno sedent, ipsi sunt coelum. Et quia multi per Domini misericordiam virgines ex omnibus gentibus sunt colligendi, idcirco eorum vox similis voci aquarum multarum dicitur. Aquae enim multae, ut idem Joannes dicit, populi multi sunt. Et quia etiam tales ad numerum judicum [Col. 1106A] pertinent, qui et praedicatores exsistunt, ut ipse scilicet Joannes et Paulus, qui dicit: Volo omnes esse sicut meipsum (I Cor. VII), idcirco dicitur: Et tanquam vocem tonitrui magni. Ipsi quoque sunt citharoedi, imitantes Domini sui passionem, nam (sicut supradictum est) in cithara est lignum, et sunt chordae diverso modo tensae. Lignum hoc, lignum est Dominicae passionis, vel crucis. Porro chordae devota sunt corda sanctorum, qui imitantes et recolentes ejus passionem, mortificant se cum vitiis et concupiscentiis, adimplentes ea quae desunt passionibus Christi, in corpore suo.

Et cantabant quasi canticum novum ante sedem et ante quatuor animalia et seniores. Canticum novum cantare est de incorrupta mentis et corporis integritate [Col. 1106B] gaudere. Sed cum ipsi sint sedes, et quatuor animalia, et seniores, quid est quod ante sedem et quatuor animalia et seniores cantare dicuntur? Quia videlicet semper ante se consistunt, qui nulla rerum mutabilium varietate, a contemplatione Conditoris animos reflectunt. Et nemo poterat dicere canticum, id est, nemo poterat gaudere de incorrupta mentis et corporis virginitate. Nisi illa centum quadraginta quatuor millia, non Petrus scilicet, non alius quilibet apostolus connubium expertus. Nam et in ipso conjugio peccatum Psalmista considerat, dicens: Ecce enim in iniquitatibus conceptus sum, et in delictis peperit me mater mea (Psal. L). Dicere tamen possumus, quod veraciter affirmare non audemus, quia non omnes virgines in illo beato regno conjugatos [Col. 1106C] praecedunt, sed hi specialiter, qui et vita et moribus et tormento passionis, virginitate insuper custodita coaequantur martyribus conjugatis. Verbi gratia: si Joannes apostolus in cruce fuisset levatus ut Petrus, si verum est quod de Petro dicitur, id est quod uxorem habuerit, utique praecelleret eum, quia ille virgo, hic vero esset non virgo. Unde nec canticum illud dicere cum Joanne, nec Agnum quocunque ierit, potest sequi. Qui empti sunt de terra. Quo pretio? Utique pretioso sanguine Christi, cujus amore sunt elevati a terra, et caelibes effecti.

Hi sunt qui cum mulieribus non sunt coinquinati, id est, non sunt polluti et maculati cum mulieribus mente et corpore. Nihil enim prodest esse virginem corpore, si contigerit mente corruptum quempiam [Col. 1106D] esse. Virgines enim sunt. Ideoque: Hi sequuntur Agnum quocunque ierit, id est, imitantur illum. Sequi enim Christum, imitari est. Unde et ipse dicit: Qui mihi ministrat, me sequatur (Joan. XII), id est me imitetur. Sequuntur isti Christum, quia, sicut ille virgo, ita et isti virginitatem custodiunt. Et quia eum in praesenti prae caeteris sequuntur, in futuro familiarius adhaerebunt. Sequentur quoque illum caeteri fideles, qui virginitatem corporis amiserunt, non quocunque ille ierit, sed quocunque ipsi potuerint. Quae etiam multitudo sanctorum, etsi non poterit dicere canticum illud, audire tamen poterit et condelectari tam excellenti dono. Hi empti sunt ex omnibus primitiae Deo et Agno. Sicut enim ex multo grege optimus eligitur [Col. 1107A] agnus, et sicut ex multis fructibus eliguntur primitiae, ita et isti eliguntur ex multitudine electorum, qui, tanquam primitias semetipsos offerentes, centesimum referunt fructum.

Et in ore ipsorum non est inventum mendacium. Quaestio hic oritur, quare hoc dicat Joannes, cum Psalmista dicat: Omnis homo mendax (Psal. CXV), solus autem Deus verax? Quod ita solvitur, quia omnis homo, inquantum ex se est, mendax est: inquantum autem verax est, ex Deo est. Unde cum Dominus interrogasset discipulos suos, dicens: Vos autem quem me esse dicitis? respondit Petrus: Tu es Christus Filius Dei vivi. Et ille: Beatus es, Simon Bar-Jona (Matth. XVI). Ecce homo in confessione Filii Dei verax, imo veracissimus homo. Sed unde verax? [Col. 1107B] non a se, sed a Deo Patre qui in coelis est. Cum autem alibi Dominus poenam passionis suae praediceret, respondit Petrus: Absit a te, Domine, non morieris. Ego moriar pro te. Ecce homo mendax. Sed unde mendax? utique quia non sapis ea quae Dei sunt, sed quae hominum. Ergo omnis homo quantum de se, mendax: quantum de Deo, verax. Sed cum haec ad omnes sanctos pertineant, quare de solis virginibus specialiter dicitur: In ore eorum non est inventum mendacium? Sine dubio, quia ad comparationem aliorum, soli virgines dicuntur veraces. Sed nec mirum si illi specialiter veraces dicuntur, qui veritati, quae Christus est, virginitate mentis et corporis amplius inhaerere videantur. Sine macula enim sunt, et hoc similiter intelligendum, quia [Col. 1107C] cum sint etiam sancti sine macula, id est sine corruptione, utpote jam peccatis omnibus expurgati, ad comparationem Dei mendaces sunt et maculati.

Et vidi alterum angelum volantem per medium coelum, habentem Evangelium aeternum. Primus angelus ipse est Agnus, de quo superius sermo habitus est, est enim nuntius paternae voluntatis. Alter autem angelus ordo praedicatorum intelligitur. Dicitur autem alter, non quod Christus ejusque praedicatores unus non sint, quia ipse est caput, electi membra, sed quod in narratione non unus. Nam hoc est iste angelus, quod etiam sequens, id est ordo praedicatorum. Sed quia unus succedit alteri, idcirco alius post alium commemoratur. Volat angelus per [Col. 1107D] medium coeli, id est sancti praedicatores incedunt velociter praedicando Christum per Ecclesiam. Volat per medium coelum, quia mentis contemplatione coelestia petunt, non terrenis inhaerentes, sed subjectos etiam populos ad coelestia et verbis et litteris invitant. De his quippe volantibus praedicatoribus Isaias dicit (c. LX): Qui sunt isti qui ut nubes volant, et quasi columbae ad fenestras suas? Ut nubes enim volant, quia a terrenis desideriis pennis virtutum sublevati pluunt verbis, et coruscant miraculis. Ad fenestras suas velut columbae sunt, quia per hoc quod exterius conspiciunt, nihil terrenum concupiscunt, sed gaudia aeterna jugiter contemplantur. Ipse quoque angelus Evangelium aeternum habere dicitur, quia videlicet [Col. 1108A] illud quod Evangelium promittit, aeternaliter manebit. Per illud enim quod nuntiat, illud exprimitur quod nuntiatur. Ut evangelizaret sedentibus super terram, et super omnem gentem et tribum et linguam et populum, dicens voce magna. Hoc est quod Dominus in Evangelio dicit: Oportet praedicari Evangelium in toto mundo, et tunc veniet finis.--- Timete Dominum, id est, habete reverentiam nominis ejus, et date illi honorem, id est, adorate eum, et subjicite illi. Quoniam venit hora judicii ejus, ut reddat unicuique secundum opera sua. Et adorate eum qui fecit coelum et terram, mare et fantes aquarum. Ac si diceret: Nolite adorare Antichristum, qui tantummodo ad tempus praevalebit in corporibus hominum, sed eum, qui postquam occiderit corpus, [Col. 1108B] habet potestatem animam mittere in gehennam. Et nolite adorare eum qui putatur conditor esse creaturae, spiritu seductionis repletus, sed potius ipsum, de quo Daniel dicit (c. VII): Potestas ejus, potestas aeterna, quae non auferetur, et regnum ejus quod non corrumpetur. Et Apostolus: Propter quod et Deus illum exaltavit, et donavit illi nomen, quod est super omne nomen, etc., usque quia Dominus noster Jesus Christus in gloria est Dei Patris (Philip. II). Illi (inquit) date honorem, et non Antichristo, qui contrarius honori in charactere et nomine ac numero nominis ejus esse cognoscitur. In coelo autem et terra et mari omnis creatura in tempore condita demonstratur.

Et angelus alius secutus est eum, dicens: Cecidit, cecidit Babylon illa magna civitas, quae a vino irae [Col. 1108C] fornicationis suae potavit omnes gentes. In eo quod iste angelus primum secutus asseritur, subsequens praedicatorum ordo imitatur. Bene autem angelus angelum sequitur, quia eadem annuntiat. Ille enim dixit: Quia venit hora judicii ejus: hic autem dicit: Cecidit, cecidit Babylon (Is. XXI). Nomine autem Babylonis confusio mundanae conversationis intelligitur. Duae quippe civitates sunt in hoc mundo, id est Hierusalem quae habet regem Christum: et Babylon, quae habet regem Nabuchodonosor, id est diabolum. Quarum una coepit ab Abel, altera a Cain: una est corpus Christi, altera corpus diaboli. Cum autem dicunt sancti praedicatores: Cecidit, cecidit Babylon, praeteritum tempus ponitur pro futuro. Cecidit, videlicet pro eo quod est casura, vel cadet in aeternam [Col. 1108D] damnationem scilicet, qua diabolus cum omnibus suis membris damnabitur, cum audierint: Ite, maledicti, in ignem aeternum, qui paratus est diabolo et angelis ejus (Matth. XXV). Quod autem angelus, id est praedicatorum ordo, rumam perfidiae civitatis congeminando denuntiat, pro confirmatione rei facit idipsum. Aut certe nunc simul cum ipsis reprobis omnem eorum gloriam perituram demonstrat, juxta illud: Peribit mundus et concupiscentia ejus (I Joan. II), ac si diceret: Et saecularis gloria, et amatores ejusdem temporalis pariter ceciderunt. Magna haec dicitur civitas, propter innumerabilem reproborum multitudinem, vel propter enormitatem vitiorum. Vinum autem fornicationis intelliguntur omnia vitia et peccata, quibus [Col. 1109A] reprobi alios inquinant: praecipue autem philosophi et principes hujus saeculi omnes subjectos inebriant vino erroris, unde et sensum ab eis auferunt, ut, relicto Creatore, creaturae serviant. Nam et fornicatio specialiter pro idolatria ponitur. Unde est: Perdes omnes qui fornicantur abs te (Psal. LXXII). Haec Babylon, id est, conversatio mundana, a vino fornicationis suae potavit omnes gentes, quia vitiorum omnis summa in temporalis gloriae ambitu retinetur. Pro quibus omnibus, quos vino erroris et peccatorum inebriant, punientur.

Et tertius angelus secutus est eos dicens voce magna. Tres angeli hic ponuntur, propter fidem Trinitatis quam annuntiant, sed tamen, ut dictum est, quod est primus, hoc sunt sequentes, id est ordo [Col. 1109B] praedicatorum. Voce magna, quia bestiam se despicere et pro nihilo ducere, in libertate vocis ostendunt. Si quis adoraverit bestiam, id est diabolum, et imaginem ejus, id est Antichristum. Et acceperit characterem, in fronte sua, id est fidem illius in mente sua, aut in manu sua, ut ejus imitetur opera.

Et hic bibet de vino irae Dei mixto mero in calice irae ipsius. Videamus qui sint qui habent characterem bestiae in fronte et in manu, et qui solummodo in manu. Judaei habent in fronte et in manu, quia et in eum credunt, et inde eum recepturi sunt, juxta illud, Alius veniet in nomine suo, illum recipietis; et opera illius imitantur, blasphemando Christum, et nequissimis deserviendo operibus. Falsi autem Christiani habent ejus characterem in manu, qui confitentur [Col. 1109C] se nosse Deum, factis autem negant. Dum ergo Christum operibus denegant, procul dubio Antichristi sunt, ideoque characterem illius in manu portant. Idcirco dicitur et hic, quia videlicet similiter damnabuntur falsi Christiani, qui operibus imitantur Antichristum, quomodo et Judaei, qui illum sequuntur fide et opere. Quod est autem vinum, hoc est calix, id est vindicta et ira Dei omnipotentis, ventura super eos qui Antichristum adorant et imitantur. Nan et nos dum vinum in calicem damus, non dicimus: Ecce vinum et calix, sed tantum aut vinum, aut calix. Sed idcirco posuit vinum et calicem, ut ostenderet quia quod erat in calice cum mero mixtum, ad comparationem meri turbidum erat. Merum quippe dicimus purum. Sunt enim in [Col. 1109D] hoc calice simul mixtae faeces cum vino mero, id est puro. Per vinum itaque merum, vindicta divini examinis intelligitur circa justos, qui flagellantur in praesenti, ut postmodum glorificentur. Per faeces autem damnatio peccatorum exprimitur, qui in extremo examine damnabuntur, nam vinum supra est, faeces autem in fundo latent, quia videlicet sancti in praesenti puniuntur, et quasi apertum contra eos saevit divinum judicium. Reprobi autem in fine damnabuntur, quia nunc sine flagello deseruntur. Bibent reprobi quod remanserit in fundo, id est faeces, et non bibent electi, quia et reprobi post voluptatis lasciviam aeternis cruciatibus damnabuntur, et electi post temporaneam disciplinam in potentiam regni [Col. 1110A] erigentur. Ideoque si quis adoraverit Antichristum aut imaginem illius acceperit in fronte, aut in manu sua, non hic ad praesens flagella recipiet, tanquam vino potatus, sed in futuro perenni vindicta plectetur, tanquam faecibus inebriatus. Et cruciabitur igne et sulphure in conspectu sanctorum. Cum sint in inferno tanta tamque innumerabilia tormenta, quanta nec dici nec aestimari possint, breviter tamen in his duobus omnia comprehenduntur tormenta. Erit enim ignis, non ad lucendum, sed ad miserorum corpora concremandum. Erit quoque ibi et sulphur, quod et fomentum praestabit igni, et fetorem gignet intolerabilem, ac per hoc ex igne fetor, et ex fetore ignis procreabitur, cum unum horum ad tormentum miserorum satis sufficere posset, aut ignis videlicet, [Col. 1110B] aut fetor. Sulphur quippe (ut diximus) fetorem, ignis autem habet ardorem. Qui enim ad perversa desideria ex carnis fetore ardent, nunc maxime libidini deserviendo, dignum est ut postmodum igne et sulphure pereant, quatenus ex justa poena discant quid ex injusto desiderio faciunt. Angelorum autem vocabulo, in quorum conspectu eruciari dicuntur, non solum angelici spiritus, verum etiam electorum Ecclesia exprimitur. Quod ideo fiet, ut dum impiorum cruciatus justi conspiciunt, in Dei laudibus crescant, per cujus misericordiam evaserunt quod miseri patiuntur: quia in se cernunt bonum quo gratis remunerati sunt, et in illis aspiciunt supplicium, quod misericorditer evaserunt, eritque ut malorum tormentum, ad electorum proficiat incrementum. Subjungitur [Col. 1110C] autem, et ante conspectum Agni. Non quo eum ultra visuri sint, cum scriptum sit: Tollatur impius, ne videat gloriam Dei, sed tanto timore terrebuntur, ut videatur illis Deus omnipotens semper esse praesens, eisque vindictae suae iram semper infligere, unde Job dicit: Dimitte me ergo ut plangam paululum peccata mea, antequam vadam ad terram, ubi umbra mortis et sempiternus horror inhabitat (Job. XX).

Et fumus tormentorum eorum ascendet in saecula saeculorum. Magnus fumus indicium est magnarum flammarum, quia, quamvis sine nutrimento lignorum, corporeus tamen erit ignis reproborum, ideoque fumum ejus sempiternum dicit inesse. Quia ergo in igne reprobos sine fine ardere conspicit, idcirco [Col. 1110D] fumum tormentorum in saecula saeculorum ascendere dicit. Quo in loco error Origenis aperte destruitur, qui dixit post mille annos reprobos redire ad vitam, justos autem reversuros ad poenam, alioquin falsum est quod Veritas dicit: Ibunt hi in supplicium aeternum, justi autem in vitam aeternam (Matth. XXV). Quod si quis vult quaerere cur pro temporali peccato sino tempore reprobi cruciabuntur, dicendum est quod districtus judex veniens non facta pensabit, sed voluntates. Nam reprobi, si fieri posset, semper in hac vita vivere cuperent, ut nequaquam peccare desisterent: et ideo nunquam carebunt supplicio, qui nunquam voluerunt carere peccato. Et nullus erit iniquis terminus ultionis, qui nunquam voluerunt [Col. 1111A] habere terminum criminis. Si enim, ut illi aiunt, finienda sunt supplicia quandoque reproborum, ergo quandoque finienda sunt et gaudia justorum. Si ergo hoc verum non est, quod minatus est, neque illud verum est quod promisit. At inquiunt: Ideo aeternam poenam minatus est peccatoribus, ut eos a perpetratione peccatorum compesceret, quia creaturae suae aeterna supplicia minari debuit, non inferre. Quibus citius respondemus: Si falsa minatus est ut ab injustitia corrigeret, etiam falsa est pollicitus, ut ad justitiam provocaret. Nec habent requiem die et nocte, qui adoraverunt bestiam et imaginem ejus, et si quis accepit characterem nominis ejus. In die et nocte continuum tempus intelligitur, sive etiam vicissitudines poenarum, juxta illud: Ad calorem nimium [Col. 1111B] transibunt ad aquis nivium (Job XXIV); unde est: Erit tempus eorum in saecula. Deficient enim miseri sine defectu, semperque erit quod crucietur, quia semper ad cruciamenta reparabitur quod defecit.

Hic, id est in praesenti vita, patientia sanctorum est, qui dum considerant quae sint sanctorum gaudia et reproborum supplicia, patienter omnia perferunt ut in fine salventur. Qui custodiunt mandata Dei, id est, praecepta legalia, ut est, Diliges Dominum Deum tuum (Matth. XXII), et Non adulterabis, Non furtum facies (Luc. XVIII), et caetera hujusmodi.

Et audivi vocem de coelo dicentem: Scribe: Beati mortui qui in Domino moriuntur. Haec vox tam ad [Col. 1112A] ipsum Joannem pertinet, quam ad omnes fideles, qui remunerationem sempiternam exspectant. Scribe in corde tuo, et in cordibus auditorum tuorum, vel litteris commenda ut ad posteros veniat: Beati mortui qui in Domino moriuntur. Quae sententia dupliciter potest intelligi: Beati mortui saeculo qui in Domino moriuntur, viventes virtutibus; qui scilicet pleni fide et caeteris bonis operibus, de hoc mundo migrant. Vel, Beati mortui qui in Domino moriuntur, id est, qui imitantes caput suum, non timent pro eo mortem subire temporalem, ut in aeternum possint vivere cum illo, amodo, id est, a praesenti tempore jam dicit Spiritus, id est tota Trinitas, quae est Deus, ut requiescant a laboribus suis. Quod superius dicitur: Beati mortui qui in Domino moriuntur, omnibus electis [Col. 1112B] congruit: quod autem sequitur. Amodo jam dicit Spiritus ut requiescant a laboribus suis, specialiter pertinet ad praelatos, qui diverso modo laborant in hoc, quod gregem Dei commissum habere videntur, ad quorum personam a Domino specialiter dictum est: Euge, serve bone et fidelis, quia super pauca fuisti fidelis, supra multa te constituam (Matth. XXV).--- Opera enim illorum sequuntur illos, id est, merces operum suorum sequetur illos, cum unusquisque receperit secundum suum laborem; quia enim post opus merces sequitur operis, ipsum opus electorum eos comitari dicitur. Ubi autem finis annuntiatur operis, ibi tandem hujus libri sit finis.



LIBER QUINTUS.
[Col. 1111]


SEQUITUR CAPUT XIV.
[Col. 1111C]

Et vidi, et ecce nubes candida, et supra nubem sedentem similem Filio hominis, subauditur, vidi. Nubes candida, caro et anima nostri Redemptoris intelligitur, quam non fuscavit macula peccati. De hac nube per prophetam dicitur: Ecce Dominus ascendet super nubem levem, et ingredietur Aegyptum (Isa. XIX). Super nubem quippe levem ascendit, et in Aegyptum venit, quando carnem nostrae mortalitatis accepit, et in hoc mundo natus apparuit. Super nubem vidit sedentem, quia Christus divinitatis potentia praesidet etiam humanitati suae. Vel certe per nubem candidam Ecclesia intelligitur, fonte baptismatis a peccatis mundata. Per fidem enim Christi et baptismum illius mundatur ab omnibus peccatis, juxta illud: Fide mundans [Col. 1111D] corda eorum (Act. XV). Hinc inibi praesidet Christus, suaque sessione Ecclesiam, velut gallina pullos suos, protegit et gubernat. Quare autem ipse non jam simpliciter homo, sed similis Filio hominis dicatur, supra dictum est, quia videlicet surgens a mortuis, metasque humanitatis transcendens, jam non moritur, mors illi ultra non dominabitur (Rom. VI). Et nubes autem, et supra nubem sedens, unum sunt, id est caput et membra. Unde et cum Dominus super nubem sedet, utique ipsa nubes cum Domino sedet. Habentem in capite suo coronam auream, per quam victoria Christi [Col. 1112C] designatur, qui primum de diabolo triumphavit, et Ecclesiae suae triumphum victoriae contulit. Legimus etiam superius quod angelus habebat in capite suo stellas duodecim, ubi per angelum Christus, per duodecim stellas duodecim apostoli intelliguntur, et per illos omnis ordo praedicatorum, quo coronatur Christus, id est ornatur et circumdatur, et ex quorum societate laetabitur in capite, id est in mente sua. Et in manu sua falcem acutam, id est in potestate sua judiciariam potestatem vel dignitatem, quam ipse Christus etiam suis fidelibus dedit, dicens discipulis: Sedebitis super sedes duodecim, judicantes duodecim tribus Israel (Matth. XIX). Potest etiam falx intelligi divina praedicatio, quam alibi Dominus gladium appellat, dicens: Non veni pacem mittere in terram, sed gladium [Col. 1112D] (Id. X). Quare gladius divina praedicatio appellatur, quia per ipsam separantur boni a malis, veluti membra a membris. Hanc falcem habet Christus in manu, id est in operatione sua, quia ea quae docuit verbis, primum ipse implevit operibus, juxta illud. Primum quidem sermonem feci de omnibus, o Theophile, quae coepit Jesus facere et docere (Act. I). Volens quippe Dominus instruere praedicatorem quomodo praedicare deberet, primum in seipso formam verbi ostendit. Quam etiam falcem, id est divinam praedicationem, commendavit suae Ecclesiae, dicens apostolis: [Col. 1113A] Euntes, docete omnes gentes, baptizantes eos in nomine Patris, et Filii, et Spiritus sancti, docentes eos servare quaecunque mandavi vobis (Matth. XXVIII), acuta est falx, quia velociter hominem a terrenis desideriis et societate malorum separat.

Et alter angelus exivit de templo. Ipse designatur per alterum angelum, qui et per primum, id est Christus, sed propter ordinem visionum dicitur alter, cum idem sit. Exivit de templo, hoc est, de sua invisibili majestate, quando Verbum caro factum est, et habitavit in nobis (Joan. I), quia, cum esset invisibilis in sua natura, accepit carnem et animam in utero virginali, et factus est visibilis in nostra substantia. Hinc Apostolus ait: Qui cum in forma Dei esset, exinanivit semetipsum, factus obediens usque ad mortem (Philip. II). Et ipse Dominus: Exivi a Patre, et veni in [Col. 1113B] mundum (Joan. XVI). Templum quippe Patris est Filius, et templum Verbi ipse homo assumptus, et templum Patris et Filii Ecclesia, de qua Paulus dicit: Templum Dei sanctum est quod estis vos (I Cor. III). Exivit ergo de templo, quando visibilis ad humanos prodiit aspectus. Clamans voce magna ad sedentem super nubem. In hoc loco qui designatur per nubem, ipse et per sedentem supra nubem. Est enim genus in genere, sicut supradictum est de arca Noe et octo animabus. Sedens ergo supra nubem, Ecclesia est in suis praedicatoribus, ad quos loquitur Christus praecipiendo dicens: Mitte falcem tuam acutam, id est praedicationem divinam in Judaeos. Hoc est enim quod ipse eis dicit: Ite tantum ad oves quae perierunt domus Israel (Matth. X).---Et mete, id est separa Judaeos a terreno [Col. 1113C] sensu vel a terrenis desideriis, ne jam carnaliter accipiant: Si volueritis et audieritis me, bona terrae comedetis (Isa. I).---Quia venit ut hora metatur, id est tempus quod praedictum est per os prophetarum, quod jam colligi debet ad spiritualem sensum et fidem Christi. Quoniam aruit messis terrae, id est praeparata sunt corda populorum ad credendum, et ideo tempus est ut excidantur a terra, et colligantur ad fidem Dei omnipotentis. De hac messe ipse in Evangelio dicit: Messis quidem multa, operarii autem pauci (Matth. IX).

Et misit, qui sedebat super nubem, falcem suam in terram, quia ad vocem Christi coeperunt praedicare Judaeis primum, quousque ejicerent eos a finibus suis, unde Paulus et Barnabas dixerunt eis: Vobis [Col. 1113D] quidem oportebat primum loqui verbum Dei, etc., (Act. V).---Et messa est terra, id est collecti sunt omnes, quotquot fuerant praeordinati ad vitam aeternam, de quibus jam scriptum est: Si fuerit numerus filiorum Israel quasi arena maris, reliquiae salvae fient (Rom. IX).

Et alius angelus exivit de templo quod est in coelo. Superius dixerat a gelum de templo exisse, nunc autem ubi hoc templum visum fuerit, indicare curavit. Hic quoque angelus Christus est, porro hic coelum simpliciter debemus intelligere habitationem coelorum, ubi est templum, id est sancti angeli, in quibus Deus habitat. Si enim in hominibus, licet peccatoribus, habitare dignatur, juxta illud: Inhabitabo [Col. 1114A] in illis, et inambulabo (II Cor. VI), quanto magis in angelis, qui sine peccato sunt! Ipsi itaque sunt templum Dei, quia in ejus sunt jugiter contemplatione. Exivit ergo de templo, quod est in coelo, non quo a contemplatione angelorum recederet, sed quia assumendo carnem, hominibus visibilis apparuit. Habens et ipse falcem acutam, id est judiciariam potestatem, quia Pater non judicat quemquam, sed omne judicium dedit Filio (Joan. V). Vel sicut dictum est, in facie acuta praedicatio intelligitur superna, quae dividit patrem a filio, et filium a patre, etc., sicut in Evangelio Dominus dicit, id est reprobos a bonis.

Et alius angelus exivit de altari. Qui enim superior est, ipse designatur et per hunc angelum, id est Christus nuntius paternae voluntatis. Altare autem [Col. 1114B] ipse est, qui et pontifex, Christus scilicet, per quem munera nostra Deo Patri dirigimus petentes nos exaudiri per Christum. Omnes quoque electi altare sunt, quibus Apostolus dicit: Obsecro vos per misericordiam Dei, ut exhibeatis corpora vestra hostiam viventem, sanctam, Deo placentem (Rom. XII). Angelus itaque exivit de altari, id est Christus electus est singulariter princeps ex omni multitudine fidelium. Qui habet potestatem super ignem. Ignis Spiritus sanctus est, de quo Dominus dicit: Ignem veni mittere in terram (Luc. XII). Qui etiam super electos in linguis igneis descendit. Unde merito quaeritur quomodo angelus, qui utique Christus intelligitur, potestatem habeat super ignem, id est super Spiritum sanctum, cum unius substantiae sit cum Patre et Spiritu [Col. 1114C] sancto. Non enim (ut haeretici dicunt) Deus pater ex nonnullis rebus subsistentibus Filium creavit, aut iterum ipse Filius Spiritum sanctum minorem se creavit: quia quorum una est deitas, una est etiam et essentia: et ideo Pater et Filius et Spiritus sanctus unius substantiae sunt, unius potestatis et majestatis. Sed in hoc habet Filius Dei potestatem super ignem, quia nemo angelorum et hominum accipit Spiritum sanctum, nisi per Filium. Unde ipse surgens a mortuis, insufflavit et dixit discipulis suis: Accipite Spiritum sanctum (Joan. XX). Et alibi: Nisi ego abiero, Paracletus non veniet ad vos: si autem abiero, mittam eum ad vos (Joan. XVI).---Et clamavit voce magna ad eum qui habebat falcem acutam, id est ad ordinem praedicatorum, qui habent in se divinam [Col. 1114D] praedicationem, dicens: Mitte falcem tuam, et vindemia botros vineae terrae, quoniam maturae sunt uvae ejus. Quod supra per maturas segetes, hoc et hic per botros vineae terrae designatur, id est omnes fideles. Maturae sunt uvae ejus, id est praeparati sunt populi ad credendum. Tunc praecepit hoc Dominus, quando post resurrectionem suam apparens discipulis suis, ait illis: Ite, docete omnes gentes (Matth. XXVII), etc.

Et misit angelus falcem suam in terram. Quia profecti praedicaverunt ubique. Et vindemiavit botros vineae terrae. Id est, homines a terreno sensu et pristino separavit errore, et unitati fidei conjunxit. Et misit in lacum irae Dei magnum. Quid per lacum, sive, ut [Col. 1115A] alia translatio habet, torcular, intelligitur, nisi angustia humanae tribulationis, in qua omnes mittuntur boni et mali? In hac tribulatione sancti triturantur tanquam segetes, ut a paleis separentur et coelestibus horreis recondantur. Tunduntur etiam calcibus tanquam uvae in prelo, ut a vinaciis expressi, aeternis promptuariis includantur. Misit ergo falcem et botros quos vindemiavit, in lacum, quia missa sancta Ecclesia praedicatione eos, quos a terreno amore vel pristino errore separavit, magnis tribulationibus tradidit, quibus tribulantur ab impiis, et affliguntur diverso modo. Hinc Apostolus dicit: Non sunt condignae passiones hujus temporis ad futuram gloriam (Rom. VIII); et alibi: Oportet nos per multas tribulationes introire in regnum Dei. Lacus irae Dei dicitur, [Col. 1115B] quia propter peccata hominum istae tribulationes aguntur. Nisi enim primus homo, in quo omnes peccaverunt, peccasset, nemo hominum in lacum mitteretur, id est, nemo has tribulationum angustias sustineret. Sed postquam peccavit, ejectus de paradiso, missus est in lacum tribulationis. Qui lacus magnus dicitur propter amarissima electorum tormenta, quibus affliguntur in praesenti vita. Quae enim major pressura angustiae et tribulationis esse potest, quam crucifigere hominem, ut Petrus est crucifixus? ustulari, ut Laurentius? Affligunt ergo injusti temporaliter justos, ut sint quibus Deus misericors postea in aeternum parcere possit.

Et calcatus est lacus extra civitatem. Per id quod continet, illud intelligamus quod continetur, id est [Col. 1115C] per lacum, eos qui in lacu sunt. Civitas autem ista, extra quam calcati sunt, Ecclesia est. Si itaque (ut supradictum est) in lacu tribulatio, qua et boni et mali tribulantur, intelligitur, quid est quod modo calcati sunt extra civitatem? si enim ipsa civitas calcatur, quomodo extra civitatem calcantur? Sed sciendum est, quia hic a genere redit ad speciem, et loquitur solummodo ex persona reproborum, de quibus in sequentibus plura erit dicturus: quod statim manifestatur, cum subditur: Et exivit sanguis de lacu usque ad frenos equorum. Sancti enim pressi non sanguinem de se reddunt, sed purissimum vinum, quod in Dominicis apothecis recenditur. Reprobi vero, quia videbantur intra Ecclesiam esse, et non erant, missi in lacum, sanguinem reddiderunt, hoc est, infidelitatem. [Col. 1115D] Sanguis enim diverso modo intelligitur in sacro eloquio: aliquando significat propagationem humanae sobolis, ut ibi: Quotquot crediderunt in eum, dedit eis potestatem filios Dei fieri, qui non ex sanguinibus, sed ex Deo nati sunt (Joan. I). Aliquando adulterium et homicidium, ut ibi, Libera me de sanguinibus, Deus Deus meus (Psal. L). Aliquando etiam peccata caetera, ut est illud: Sanguis sanguinem tetigit (Ose. IV). Sanguis sanguinem tangit, cum peccato peccatum adjicitur. Aliquando infidelitatem, ut hic, et in Exodo, cum aquae in sanguinem conversae referuntur. Exivit ergo sanguis de lacu, id est peccatum infidelitatis de pressura tribulationis. Tacetur enim de vino, quod egreditur de bonis uvis, quod reconditur [Col. 1116A] in Dominicis promptuariis: et dicitur de sanguine, qui egreditur de labruscis, vel hiemalibus (ut ita dicamus) racemis, de reprobis scilicet, qui simul mixti cum uvis non perveniunt ad maturitatem, sed aliqua tribulatione tacti, vel persecutionis angustia gravati, continuo recedunt a fide: et perfidiae errore infecti, foras delabuntur: atque ideo extra civitatem calcari dicuntur, permanentibus electis intrinsecus vino fidei debriatis. Talis fuit Porphyrius, et multi alii, qui persecutionibus cesserunt, recedentes a fide Christi, et facti reprobi. Et quia tali modo non solum minimi quique, sed etiam principes pereunt, recte subditur, usque ad frenos equorum. Per equos enim subjecti, per frenos vero principes intelliguntur et praelati, qui alios regere debuerant, [Col. 1116B] qualis fuit Julianus apostata et imperator, ac si diceret: Tanta fuit afflictio temporalis, ut ipsos etiam qui alios regere videbantur, ad infidelitatem perduceret. Sicque sanguis usque ad frenos equorum pervenisse dicitur, tanquam aperte diceretur: Afflictio temporalis intantum praevaluit, ut ipsos etiam qui plebes regere videbantur, cruore infidelitatis macularet. Per stadia mille sexcenta. Stadium Graece est mensura Latine. Item. Et dicitur a stando, eo quod ibi Hercules uno anhelitu currens centum viginti quinque passus, steterit. Qua mensura Graeci metiebantur loca in quibus ludos exercebant, ibique ludentes spatiando et ludicra exercendo, deambulabant. In mille itaque sexcentis stadiis, omnis summa reproborum comprehenditur, quae in quatuor [Col. 1116C] mundi partibus consistit, propter quatuor mundi hujus plagas. Quater quippe quadringenti fiunt mille sexcenti. In centenario numero saepe summa alicujus rei intelligitur. Quaternarius autem pertinet ad quatuor mundi climata, ideoque in mille sexcentis omnes designantur reprobi, qui per quatuor mundi istius partes per voluptatum ludibria currunt, et per spatiosam viam incedunt, quae ducit ad mortem, atque ideo vocabulo eorum summa comprehenditur. Sed quod dictum est de primo adventu, potest referri et ad secundum. Judicium quippe futurum per angelos exercendum nullus ignorat qui attendit quod Dominus dicit de tempore messis, vel de messoribus. Ait enim: Messis quidem consummatio est saeculi, messores autem angeli sunt. Parabola quoque zizaniorum [Col. 1116D] huic loco congruit, nec non illud, quia simile est regnum coelorum sagenae missae in mari, omnium genera piscium congreganti, de qua elegerunt bonos in vasa, nulli dubium quin angeli, malos autem foras miserunt. Sed quod illi facturi sunt officio ministeriorum, hoc et Christus et Ecclesia facient potestate. Dicatur ergo de angelo, qui habebat falcem acutam in manu sua, id est, judiciariam potestatem. Falx enim quidquid incidit, intra se colligit, quia videlicet examen divini judicii nullus valet evadere. Intra ipsam quippe sumus, quocunque fugere conemur. Recte ergo judex venturus falcem tenere perhibetur, quia cum potentialiter ad omnia obviat, utique cuncta incidendo circumdat. Unde Psalmista; [Col. 1117A] Si ascendero in coelum, tu illic es (Psal. CXXXVIII), et alibi: Neque ab oriente, neque ab occidente (Psal. LXXIV) et caetera, subauditur, est locus fugiendi, quoniam Deus judex est, ac si diceret: Fugiendi via undique deest, quia ille judicat qui ubique est. Abbreviatio superiorum: Et alius angelus exivit de templo, quoniam in judicio ex secreto divinitatis suae, in forma humana hominibus apparebit. Clamans voce magna ad sedentem supra nubem: Sicut supradictum est, quod est nubes, hoc est angelus, cui clamat Christus, id est Ecclesia, quae propter unitatem capitis, etiam supra nubem, hoc est, supra seipsam sedere dicitur. Non enim erat conveniens ut diceret: Clamavit angelus qui sedebat supra nubem, ad eamdem nubem, ideoque mutavit [Col. 1117B] nubem, id est Ecclesiam, in angeli nomen. Tamen quod est nubes, hoc et angelus sedens supra nubem. Mitte falcem tuam. Hoc est quod alibi ipse dicit Dominus apostolis, et in illis, omnibus perfectis: Sedebitis super sedes duodecim, judicantes duodecim tribus Israel.---Quoniam venit hora ut metatur: Id est: adest tempus, quo et electi remunerari, et reprobi justo Dei judicio debent condemnari. Quoniam aruit messis terrae: id est, finis uniuscujusque advenit, quo et paleae (id est reprobi) tradantur igni, et frumenta in Domini cellario recondantur. Et misit qui sedebat falcem suam in terram, etc. Id est, Ecclesia cum Domino sedens in judicio potestatis, inter bonos et malos discernens, cuncta examinabit. Et alius angelus exivit de templo, quod est in coelo, etc. [Col. 1117C] Qui habet falcem messoriam, ipse et vindemiatoriam. Et qui dixit messori, Mete: ipse et vindemiatori, Vindemia. Nam quod sunt segetes, hoc et botri, similiter quod sunt paleae, hoc et vinacia. Caetera supradicta sunt. Vindemiavit omnes botros vineae terrae, id est, collegit omnes a terra, et bonos et malos, frumentum scilicet et zizania. Et vinum mundum, id est sanctos, recondidit in Dominicum promptuarium: vinacia vero, id est reprobos, misit in lacum irae Dei. Per lacum vero irae Dei, damnatio intelligitur inferni, vel sententia divini judicii, in quem lacum mittentur reprobi, cum audierint: Ite in ignem aeternum. Nisi enim vocabulum lacus infernum designaret, nequaquam propheta diceret, omnes interfecti ruentesque gladio, qui descenderunt [Col. 1117D] incircumcisi ad terram ultimam, et portaverunt ignominiam suam cum his qui descendunt in lacum. Et Psalmista: Salvasti me a descendentibus in lacum (Psal. XXIX). Unde et quod subjungit magnum, juxta hunc sensum non est referendum ad lacum, sed ad diabolum, qui magnus appellatur propter superbiae jactantiam. Magnum enim, id est, diabolum cum omni corpore suo mittet in lacum irae Dei, cum omnes reprobi (ut dictum est) damnabuntur cum diabolo et angelis ejus. Et calcatus est lacus, id est, calcati sunt, qui erant in lacu, hoc est in aeterna morte, depressi sunt, non jam ut purgentur, sed ut penitus intereant. Extra civitatem, id est, extra sanctorum societatem, cum quibus jam nulla erit reproborum communio. [Col. 1118A] Et exivit sanguis de lacu usque ad frenos equorum. Per sanguinem qui egreditur de lacu, id est sententia districti judicis, vindicta intelligitur sanguinis vel vitiorum omnium, pro quibus damnabuntur iniqui. Qui usque ad frenos pervenit, quia non solum subjectos, sed etiam ipsos reges et principes, qui sanguini et diversis vitiis servierunt, sententia divini judicii comprehendet. Porro quod sequitur: Per stadia mille sexcenta, in hoc numero (ut supradictum est) omnis summa reproborum exprimitur, quae per orbem quadripartitum, latitudinem istius vitae sequuntur.



CAPUT XV.

Et vidi aliud signum in coelo magnum et mirabile.

Quisquis sanctorum Patrum sensibus invigilat, minime posse hanc Apocalypsim juxta litteram accipi, [Col. 1118B] facile cognoscit. Coelum itaque (ut saepe dictum est) Ecclesia est, de qua Dominus per prophetam dicit: Coelum mihi sedes est, terra autem scabellum pedum meorum (Act. VII); et alibi: Anima autem justi sedes est sapientiae. Ipsa enim Ecclesia, terrena cuncta despiciens, per mentis desiderium ad superna volat. Unde Paulus dicit: Nostra conversatio in coelis est (Philip. III); et rursum: Qui conresuscitavit, et consedere fecit in coelestibus (Ephes. II). In hoc coelo, id est, in Ecclesia vidit Joannes signum magnum, et mirabile fuit signum illud. Quod sit autem illud signum, aperit cum subjungit, angelos septem, subauditur vidi. Habentes septem plagas novissimas. Quia septenarius numerus saepe pro universitate ponitur, propter hoc videlicet tempus, quod per septem dies volvitur, per [Col. 1118C] septem angelos idipsum quod et per coelum, id est, universalis Ecclesia intelligitur. Sed quia auctor historiae frequenter a genere redit ad speciem, per septem angelos intelligamus in hoc loco specialiter omnes praedicatores, de quibus scriptum est: Angeli pacis amare flebunt (Isa. XXXIII) et alibi: Labia sacerdotis custodiunt scientiam (Malach. II), etc. Quid vero sint septem plagae, in sequentibus manifestatur, cum ipsi angeli septem phialas accepisse dicuntur lenas irae Dei. Hoc sunt enim phialae, quod angeli, id est sancti praedicatores. Qui septem plagas habent, hoc est, notitiam universae scripturae, qua vulnerantur corda bonorum ad salutem, corda impiorum ad perniciem. Audiunt enim quidam in divino eloquio praedicantibus angelis: Neque avari, neque adulteri, et caeteri quos memorat Apostolus, [Col. 1118D] regnum Dei possidebunt (I Cor. VI): et timentes gehennae ignem, vulnerantur in corde, et redeunt ad Deum per lamenta poenitentiae: talique modo vulnerantur sancti ad suam salutem. Unde et ipsa sancta Ecclesia in Canticis canticorum dicit: Vulnerata charitate ego sum, et iterum: Invenerunt me custodes, qui circumeunt civitatem, percusserunt me et vulneraverunt me Cant. III). Econtra cum haec audiunt reprobi, verba praedicatorum despiciunt. Quod istis est ad salutem, illis est ad damnationem. Quo in loco quaestio oritur, quare dicat angelos habere septem plagas novissimas, cum ab ipso mundi exordio usque ad finem saeculi ita inveniamus quosdam vulneratos ad salutem, quosdam ad mortem. Primus quippe [Col. 1119A] homo in paradiso constitutus accepit praeceptum a Deo ne tangeret pomum ligni scientiae boni et mali; quod praeceptum si servasset, ad vitam illi profuisset. Verum contempsit hoc praeceptum: et quod illi datum fuerat ad vitam, versum est ei in mortem: sicque ex salubri praecepto vulneratus est et mortuus. Moysi quoque dedit Deus praecepta legalia, dicens: Non occides, non adulterabis (Exod. XX), et caetera his similia. Quae quidam servantes, sicut Moyses, et Josue, et multi alii, habuerunt vitam in eis. Econtra caeteri contemnentes, vulnerati sunt, quia perdiderunt praesentem vitam et futuram. Ipso quoque Domino praedicante, quidam crediderunt in eum, quidam non. Illi qui crediderunt in eum, poenitentiam agentes de praeteritis peccatis, salvati sunt: qui autem noluerunt [Col. 1119B] credere, damnati sunt, unde ipse dicit: Si non venissem et locutus eis fuissem, peccatum non haberent. Nunc autem excusationem non habent de peccato suo (Joan. XV). Hinc est et illud: Qui crediderit, salvus erit: qui vero non crediderit, condemnabitur (Marc. XVI). Apostoli quoque praedicantes, facti sunt quibusdam odor vitae in vitam, quibusdam vero odor mortis in mortem (II Cor. II). Similiter est et modo. Verbi gratia: Praedicat angelus: Non concupisces uxorem proximi tui (Deut. V), et caetera hujusmodi: audit hic quilibet hominum, et videtur ei esse durum, nec vult audire ejus consilium. Unde et spernit verbum illius, faciens quod sibi videtur. Hoc itaque quod illi poterat prodesse ad salutem, si voluisset ei credere, vertitur illi in damnationem. Similiter et quilibet paganus audit dicentem [Col. 1119C] angelum: Qui non credit, jam judicatus est (Joan. III): audit ille, et contemnit credere, ideoque vulneratus est ex ipsius divina praedicatione, in qua jam damnatus asseritur. Cum ergo istae plagae ab ipso mundi sint principio, ut dictum est, quid est quod Johannes angelos se vidisse dicit, habentes septem plagas novissimas? quia videlicet tunc major erit damnatio infidelitatis reproborum, cum praedicantibus Elia et Enoch, pauci eos audient, multi autem infidelitatem sequentes, adhaerebunt Antichristo. Unde subjungitur: Quoniam in his consummata est pro eo quod est, consummabitur ira Dei. Statim enim veniet Christus ad judicium post ultimam eorum praedicationem, et damnabuntur iniqui pro sua infidelitate et animi pertinacia, qua relinquentes Christum, et insuper [Col. 1119D] servos Dei interfecerunt.

Et vidi tanquam mare vitreum igne permistum. Ipsi qui habent septem phialas et septem plagas, ipsi sunt qui stant supra mare. Mare itaque baptismum significat, testante Paulo, qui dicit: Patres nostri sub nube omnes fuerunt, et omnes mare transierunt, et omnes baptizati sunt in nube et in mari (I Cor. X). Vitreum dicitur, propter puritatem fidei, quae manifestatur in baptismo, dum confitentur se credere in Deum Patrem et Filium ejus et Spiritum sanctum, ut Paulus: Corde creditur ad justitiam, ore autem confessio fit ad salutem (Rom. X). Sed ipsum mare mistum est igni, et per hoc coagulatum est. In igne autem Spiritus sanctus intelligitur, sive etiam [Col. 1120A] passio nostri Redemptoris. Per gratiam enim Spiritus sancti baptizantur fideles in memoriam Dominicae passionis. Unde Joannes de eodem Redemptore nostro dicit: Ipse vos baptizabit in Spiritu sancto et igne (Joan. I), et Paulus: Quotquot baptizati sumus in Christo Jesu, in morte ipsius baptizati sumus (Rom. VI). Coagulatum est mare igne, quia per virtutem Spiritus sancti firmantur fideles, ne fluctuent, aut ullis persecutionum pruinis in mollitiem convertantur; de hac aqua Psalmista dicit: Dominus regit me, et nihil mihi deerit, etc., usque, Super aquam refectionis educavit me (Psal. XXII).---Et eos qui vicerunt bestiam et imaginem illius, id est Antichristum. Et numerum nominis ejus. Qui non crediderunt illum solem nec lucem, vidi subauditur, stantes supra mare vitreum. [Col. 1120B] Qui sunt qui stant supra mare vitreum? Qui videlicet hoc quod professi sunt in baptismo, tenent et gratiam baptismi illibatam custodiunt, abstinentes se ab omnibus gravioribus criminibus. Habentes citharas Dei. Ipsi sunt citharae, quia in memoriam Dominicae passionis semetipsos mortificant. Sicut enim jam supra dictum est: In cithara lignum est et chordae: in ligno crux intelligitur, in chordis autem corda sanctorum, qui se mortificant cum vitiis et concupiscentiis, de quibus Paulus dicit: Qui autem sunt Christi, carnem suam crucifixerunt cum vitiis et concupiscentiis (Gal. V).

Et cantantes canticum Moysi servi Dei et canticum Agni, dicentes: In cantico Moysi Vetus Testamentum, in Agni vero Novum intelligitur. Est enim hoc ab inferioribus [Col. 1120C] intelligendum, nam quid sit canticum Moysi, vel canticum Agni, aperiunt, cum subjungunt: Magna et mirabilia sunt opera tua, Domine Deus omnipotens. Utriusque Testamenti paginae hoc consona nobis voce testantur, quia magna et mirabilia sunt opera omnipotentis Dei. Moyses quoque narrat quomodo fecerit Deus coelum et terram, mare et omnia quae in eis sunt, et quod spiritus Dei ferebatur super aquas, et quod viderit ardere rubum et rubus non comburebatur. Virgam quoque dicit conversam in draconem, aquas Aegypti mutatas in sanguinem, Aegyptum decem plagis percussam, et mare ad ingressum filiorum Israel divisum: deinde aquas amarissimas immistione ligni dulcoratas, et sitienti populo aquam de petra productam, et multa his similia [Col. 1120D] quae in Veteri Testamento, hoc est in Moysi cantico, commemorantur. In Novo quoque Testamento narrantur similiter magna et mirabilia opera Dei. Quis enim digne explicare valet quam magnum sit opus, quod Deus homo factus est, quod ille qui est cibus omnium, lacte mulieris nutritur, ne fame moriatur: quod qui coelum et terram implet, intra corpus unius virginis concluditur. Quis haec et his similia digne dicere vel considerare sufficit? Sed cum haec omnia divina pietas pateretur, cumque mortuos suscitaret, infirmos sanaret, ad ultimum (quod praecipue est mirandum) factum est ut vita moreretur, virtus infirmaretur, et multa his similia sustineret, donec post triumphum resurrectionis exaltatus est super [Col. 1121A] omnia: haec itaque opera Dei sancti angeli, id est, omnes praedicatores praedicant, haec omnes suis auditoribus narrant. Haec et nos, si non digne, tamen pro modulo nostro debemus agere, dicentes: Magna et mirabilia opera tua, Domine Deus omnipotens, qui cum esses verbum in principio manens apud Patrem, novo ordine indutus es hominem, mortuus es pro nobis, mirabiliter suscitatus, super coelos elevatus, iterum ad judicium venturus. Justae et verae viae tuae, rex saeculorum. Legimus in Genesi quod Deus omnipotens recessit ab omni genere humano, quod cum aquis diluvii delevisset, adhaesit Noe et filiis ejus, quia inventi sunt justi. Deinde in superbiam elevati, postquam multiplicati sunt, voluerunt contra Deum aedificare turrim, ibique omnes gentes recesserunt [Col. 1121B] a Dei cultura, praeter Abrahae progeniem. Reliquit ergo Deus omnipotens eas, et adhaesit Abrahae et semini ejus, qui eum longo tempore coluerunt. Sed postquam Filius Dei venit ad eos, negaverunt eum dicentes: Hunc nescimus unde sit (Joan. IX); et, daemonium habet (Matth. XI). Unde et eum morti tradiderunt. Recessit ab eis, et transivit ad gentes. Istae viae omnipotentis Dei justae et verae sunt, quia sic est justum apud Omnipotentem, ut qui illi adhaerent per fidem et dilectionem, cum eis maneat: qui autem ab eo recedunt, eos relinquat. Vias enim Dei debemus intelligere actiones ipsius, quae justae sunt, quia Deus injuste nihil agere potest, nam quod alios damnat, alios misericorditer liberat, in his misericors, in illis autem justus judex esse dignoscitur. Ponamus, [Col. 1121C] ut hoc manifestius fiat, prae oculis duos peccatores: Audiunt ambo divina praecepta, quibus et praemia justorum, et supplicia continentur reproborum. Quorum unus per Dei misericordiam compungitur, agit poenitentiam, et salvatur: alter, in suis sceleribus perseverans, damnatur justo Dei judicio propter peccatum suum. Justae itaque viae, id est, actiones Dei justae sunt, quia Deus justus est judex, et in uno misericordia, in altero autem ejus apparet justitia. Nisi enim reprobos damnaret, iniquitas ei (quod absit) placere videretur; quamobrem qui praesumit blandiendo sibi de Dei misericordia, videat etiam quia justus judex est. Bene autem de bestia triumphantes in laudibus Domino dicunt: Justae et verae viae tuae sunt, rex saeculorum; ac si dicant: Et cum [Col. 1121D] gentes, quibus iram irrogare debueras, ad misericordiam perducis, nequaquam justus esse desistis. Et cum Judaeos, quibus pro legis observantia mercedem te dare promiseras, iratus repellis, nullatenus veritatem amittis.

Quis non timebit te, Domine, et magnificabit nomen tuum? Sensus est: Jam quia judicia tua vera sunt, et sine ullis hominum meritis praecedentibus, liberas quos vis, alios autem pro suis debite peccatis punis, quis Judaeorum aut gentium non timebit te? id est quis non habebit reverentiam nominis tui? Et quis non magnificabit nomen tuum, juxta illud, Magnus Dominus et laudabilis nimis? (Psal. XLVII.)---Quia tu solus pius, quia gratuita pietate quosdam qui digni fuerant [Col. 1122A] morte, ad vitam praedestinans salvas. Quoniam omnes gentes venient gressibus fidei et cordis, quia Judaei te negaverunt. Et adorabunt in conspectu tuo. Hoc est, in corde puro, quod solus vides. De hac adoratione Dominus mulieri Samaritanae dicit: Veniet hora quando veri adoratores adorabunt Patrem in spiritu et veritate (Joan. IV).---Quoniam judicia tua manifesta sunt. Quaestio oritur in hoc loco, Quare triumphantes de bestia dicant, Judicia tua manifesta sunt, cum Apostolus dicat, O altitudo sapientiae et scientiae Dei. Quam incomprehensibilia sunt judicia ejus, et investigabiles viae ejus! (Rom. XI.) Quae quaestio ita solvitur: Subtilitatem quidem judiciorum Dei, quare scilicet hoc vult, ut illud fiat, nemo comprehendere valet. Quis enim dicere potest, quare [Col. 1122B] Deus qui prius gentes vias suas libere ingredi permisit, Judaeos sibi ascivit, et deinde, Judaeos repellens, gentes advocaverit? Manifesta vero sunt in hoc, scilicet justa sunt, quia quidquid Deus fecit, justum esse ab omnibus vera scientibus intelligitur.

Post haec vidi, et ecce apertum est templum tabernaculi Testimonii in coelo. Tabernaculum et coelum unum est, id est Ecclesia. In hoc coelo apertum est templum, sicut supradictum est, id est sacramenta Christi revelata sunt in Ecclesia, nativitas ejus scilicet, mors, passio, et resurrectio, et caetera hujusmodi. Ipsa autem Ecclesia tabernaculum Testimonii dicitur, quia habet tabulas duorum Testamentorum. Habet etiam in se arcam Dominum Jesum Christum, in quo sunt omnes thesauri sapientiae et [Col. 1122C] scientiae absconditi, urnam quoque ipsum Domini corpus, in quo est verus panis qui de coelo descendit. Ibi et virga est Aaron, quae fronduerat, id est sacerdotium spirituale, quod verum sacerdotium Ecclesiae praesignabat. Dicit autem Joannes apertum templum tabernaculi Testimonii in coelo, cum unum sit (sicut dixerat) tabernaculum et coelum, tanquam genus dividens per partes, sicut supradictum est de arca et octo animabus.

Et exierunt septem angeli habentes septem plagas de templo. In septem angelis, sicut saepe dictum est, omnes intelliguntur praedicatores, quia septenarius numerus pro universitate ponitur. Isti habent septem plagas, hoc est, plenitudinem doctrinae, quibus vulnerantur (ut supra dictum est) quorumdam ad salutem [Col. 1122D] corda, quorumdam ad perniciem. Templum autem de quo exierunt angeli, secretum cordis eorum intelligitur. Quando enim sancti praedicatores contemplationi inserviunt, ab omnibus saeculi actibus se alienos reddunt: et cum divina eloquia meditantur, quasi in templo, hoc est, in secreto mentis suae morantur. Sed quia non ita debent insistere propriis, ut relinquant etiam aliorum necessitates, quando iterum procedunt ad publicum, ad praedicandum, ad carnalium mores componendos, sive ad temporalia ministrandum, quasi de templo egrediuntur. Sicque fit ut internis inhiantes, in templo sedeant, et rursus curam proximorum non negligentes, de templo exeant, verbi gratia: Est quilibet doctor vel [Col. 1123A] homo processurus ad publicum, ut faciat sermonem ad populum, qui prius residens colligit sese intra seipsum, meditando qualiter, quibus et quomodo debeat loqui, qualiter inchoare sermonem, qualiterve finire. Ecce dum ita intra secretum mentis suae inhabitat, quasi in templo moratur. Cum autem procedit ad praedicandum, et ea quae mente tractaverat, publice profert, quasi a templo, id est a secreto mentis suae foras egreditur. Vestiti lapide mundo et candido. Id est ornati et amicti Domino Jesu Christo, juxta illud, Omnes qui baptizati estis, Christum induistis (Gal. III). Qui bene lapis dicitur, quo electi circumdantur, quia murus est impenetrabilis. Mundus, quia peccatum non fecit, nec inventus est dolus in ore ejus (I Petr. II). Candi vocatur, quia candor est lucis aeternae, et lux vera [Col. 1123B] quae illuminat omnem hominem venientem in hunc mundum. Vel, si legamus, Vestiti lapidibus mundis, sicut in quibusdam codicibus invenitur, per hos lapides designantur virtutes: spes videlicet, fides, charitas, castitas, humilitas, et caeterae hujusmodi, quibus ornantur fideles. Alia translatio habet, Vestiti lino mundo, per quod puritas vitae et innocentiae castitas intelligitur. Nam linum ex terra nascitur, et multo labore ad candorem venustatis perducitur, quia videlicet castitas sive vita pura cum multo labore et mortificatione carnis acquiritur. De his vestimentis Salomon dicit: Omni tempore sint vestimenta tua candida (Eccle. IX).---Et praecincti ad pectora zonis aureis. Per zonam qua praecingebantur eorum pectora, vinculum castitatis ostenditur, et significatur [Col. 1123C] per hoc, quia in Novo Testamento non solum opus libidinis, sed etiam ipsa restringitur cogitatio vigore mentis. Vetus enim dicit: Qui adulterium commiserit, puniatur: Novum vero: Qui viderit mulierem ad concupiscendum eam, jam maechatus est eam in corde suo (Matth. V). Vel certe per zonam auream vinculum charitatis intelligitur, quia sancti non timore poenali, sed per charitatem se invicem solo Dei amore stringunt. Sive etiam per zonas aureas sapientia significatur, de qua scriptum est: Accipite sapientiam sicut aurum. Zona aurea cinguntur angelorum pectora, quia superna sapientia replentur electorum corda, quia et ipsi Deum jugiter laudant, et alios ad laudandum provocant.

Et unum ex quatuor animalibus dedit septem angelis [Col. 1123D] septem phialas aureas, plenas iracundia Dei viventis in saecula saeculorum. Superius legimus quod viderit quatuor animalia, quae tam quatuor Evangelistas quam omnes sanctos, sive etiam ipsum Dominum significant, qui factus est homo temporaliter nascendo ex virgine: Factus est vitulus in passione, qua semetipsum obtulit Deo in ara crucis: Factus est leo tertia die resurgens a mortuis. Aquila, quadragesimo die ascendens ad coelos. Istud unum animal, id est Dominus Jesus Christus, dedit septem angelis septem phialas. Quod sunt septem angeli, hoc sunt etiam septem phialae, id est sancti praedicatores pleni divina praedicatione. Ut enim possent angeli esse, id est nuntii vitae aeternae facti sunt phialae [Col. 1124A] repleti verbo sapientiae. Sed quia absurdum erat dicere minusque conveniens: Unum animal dedit septem angelis septem angelos, variavit sermonem, dicens: Unum animal dedit septem angelis septem phialas. Vel etiam per istud animal, quod dedit septem angelis septem phialas, possumus intelligere ordinem electorum, Apostolorum scilicet et caeterorum, qui suis sequacibus dederunt phialas, id est divinam praedicationem commiserunt, quoniam non solum eos baptizaverunt, sed etiam ordinaverunt, et in loco suo sedere fecerunt, sicut Petrus Clementem, Linum atque Cletum: quibus etiam potestatem ligandi atque solvendi quam a Domino percepit, tradidit, et in cathedra sua sedere compulit. Quod etiam quotidie agitur, cum per impositionem manuum [Col. 1124B] in civitatibus praesules animarum constituuntur. Bene autem phialae quas accipiunt, aureae describuntur. Quia ut praedicationis officium implere possint coelitus sapientiae fulgore illustrantur. Sed cum superius de senioribus dixerit, quod habebant phialas plenas odoramentis, quid est quod hic dicitur de angelis, quod acceperunt septem phialas plenas iracundia Dei viventis in saecula saeculorum? Ipsi enim sunt angeli, qui et seniores, quia videlicet in eorum doctrina et plena est electorum salus, et plena est reproborum damnatio et unde illi vitam, inde isti accipiunt mortem. Unde Apostolus: Aliis sumus odor vitae in vitam, aliis odor mortis in mortem (II Cor. II). Hinc etenim ipse Dominus quibusdam in ruinam positus dicitur, quibusdam in resurrectionem.

[Col. 1124C] Et impletum est templum fumo a majestate Dei et de virtute ejus. Templum in hoc loco significat infirma corda simplicium fratrum, quibus injustum videtur quod Deus omnipotens reprobos in hac vita permittit regnare, et omni honore et divitiis ac sanitate corporis vigere; et contra, sanctos suos patitur crucifigi, lapidari, ustulari, et per varia tormenta praesentem vitam finire, neque unquam possunt in praesenti vita quietem habere, sicut verbi gratia: Nero impiissimus imperator, qui etiam masculum convertit in uxorem, et imperabat toti orbi. Petrus vero princeps omnium apostolorum, ab eo tentus est et crucifixus. Paulus etiam ab eo decollatus est, pater omnium gentium, qui plus omnibus laboravit. Fumus significat [Col. 1124D] caecitatem ignorantiae, quo replentur talium corda infidelium, qui nesciunt considerare quod Deus illis ut filiis haereditatem est daturus, ideoque permittit eos affligi ad tempus, ut post modicum laetentur cum illo sine tempore. Et hoc a majestate et virtute Dei fit Magna quippe est in hoc Dei virtus, quoniam sustinere potest hominem malum, ut sit imperator et Dominus totius mundi, et ut electi illius mala patiantur ab illo. Et nemo talium subauditur, poterat intrare in templum, id est, non poterat perscrutari subtilitatem judiciorum omnipotentis Dei, donec consummentur septem plagae septem angelorum, id est, donec omnis Ecclesiae praedicatio terminetur. Cum autem consummatae fuerint septem plagae septem angelorum, [Col. 1125A] id est, cum terminum acceperit omnis Ecclesiae praedicatio, et venerit Christus ad judicium, ut reddat unicuique juxta opera sua, tunc manifestabuntur ista omnipotentis Dei judicia, quae nunc sunt occulta, cum et reprobi, qui hic honore et dignitatibus pollent, ducentur ad supplicium: justi autem qui in isto saeculo sustinuerunt tormenta atque supplicia ab illis illata, elevabuntur ad regnum. Ex talium namque persona Psalmista dicit: Existimabam ut cognoscerem hoc, labor est ante me, donec intrem in sanctuarium Dei, et intelligam in novissimis eorum. Sancti autem qui habent phialas aureas intrant in templum Dei, quoniam considerant et perspiciunt judicia Dei omnipotentis, et cognoscunt cuncta justa esse. Unde sciunt et istorum tormenta qui in praesenti [Col. 1125B] exaltantur, et dominationem tenent, et illorum praemia, qui humiliantur, et dominationem aliorum hominum sustinent. Et ideo nemo ad eos referendum est, qui Dei omnipotentis judicia reprehendere conantur. Tale est et illud Joannis de Christo loquentis: Testimonium ejus nemo accipit. Et illud Psalmistae: Non est qui faciat bonum, non est usque ad unum (Psal. XIII). Et in sequentibus dicit idem Joannes: Quia autem accipit ejus testimonium, signabit quia Deus verax est, quia videlicet sunt nonnulli, quorum nemo testimonium Christi accipit, sicut miseri Judaei: et iterum sunt nonnulli qui accipiunt testimonium ejus, et sciunt quia Deus verax est. Sic ergo et in hoc loco intelligendum est quod dicitur, nemo poterat intrare in templum. Aliter: Templum corda significat sanctorum [Col. 1125C] electorum, fumus vero significat compunctionem cordis, quia compunguntur corda et pectora peccatorum, et intimo usque ad lacrymas. Impletur templum fumo, quando corda quorumdam facinorosorum implentur poenitentiae lamento. Verbi gratia: Audit quilibet peccator loquentem sapienter et docte praedicatorem, et dicentem quod Apostolus dicit: Neque adulteri, neque immundi, neque fornicatores et caeteri regnum Dei possidebunt. Dum haec audit et considerat quilibet peccator, quae tormenta ingentia inferni sibi immineant, compunctus corde, effundit fumum, id est compunctionem cordis, dum lacrymis confitetur peccatum suum. Fumus quippe multum ignem praecedit, quia videlicet ex confessione peccati et compunctione cordis nascitur ignis charitatis. Primum [Col. 1125D] enim homo confitetur peccatum suum, postea incipit valde diligere Dominum Deum suum et proximum. Et hoc majestate et virtute Dei fit, quia Deus virtute sua illuminat cor illius, ut agat poenitentiam, qui in cordibus hominum confessionem gignit peccatorum. Unde Psalmista quoque canit dicens: Confessio et magnificentia in conspectu ejus. Et alibi: Qui tangit montes, et fumigant (Psal. CX, CIII), id est mentes saecularium hominum et superborum respectu suae miserationis compungit, et lamenta fletusque poenitentiae proferunt. Sed quamvis ita sit, nemo potest intrare in templum, id est, nemo potest esse securus de sua conscientia, utrum scilicet indulgentiam et remissionom peccatorum suorum consecutus sit. Ignorat enim [Col. 1126A] utrum odio an amore dignus sit, donec finiantur septem plagae septem angelorum, id est omnis praedicatio Ecclesiae sanctae terminum et finem accipiat, quando veniet Christus reddere unicuique hominum secundum opera sua.



CAPUT XVI.

Et audivi vocem magnam de templo, dicentem septem angelis: Ite et effundite septem phialas irae Dei in terram. Vox ista vox est Dei omnipotentis, quae recte magna dicitur quia magna praecipit. Templum autem sancta Ecclesia est, ut saepe dictum est. Porro septem angeli omnes sancti praedicatores sunt. De templo fit vox ad angelos, quia de Ecclesia loquitur Christus praedicatoribus, quia et ipsi sunt Ecclesia. [Col. 1126B] Ait ergo: Ite, effundite phialas irae Dei, quas accepistis, in terram. Hoc est quod ipse dicit discipulis suis, quasi primis angelis: Ite ad oves quae perierunt domus Israel (Matth. X). Et alibi legimus, quia misit eos ante faciem suam in omnem locum, ad quem erat venturus. Quare vero phialae irae Dei dicuntur, supradictum est, quia videlicet unde alii veniam placationis, inde alii sumunt iram ultionis. Per terram autem terrena designantur corda hominum. In terram ergo angeli phialam effundunt, quando sancti praedicatores contra terrenos homines loquuntur. Unde sequitur:

Et abiit primus, et effudit phialam suam in terram. Quaestio oritur hoc in loco: Si praeceptum est illis ut phialas suas in terram effunderent, quid est quod quasi mandatum transgredientes, alius in terram, [Col. 1126C] alius in mare, alius in flumina et fontes aquarum, alius in solem, alius super sedem bestiae, alius in flumen magnum Euphratem, alius in aerem phialam effudit? Quasi enim (quantum ad litteram pertinet) mandatum videntur transgredi, sed non faciunt quantam ad mysticum sensum: quia quod est terra, hoc est mare et caetera, id est omne corpus diaboli cum capite suo. Similiter quod est unus angelus, hoc septem: et quod septem, hoc unus. Sicut enim Christus cum capite suo unum est, quia ipse est caput, electi membra, neque aliud membra quam caput, ita diabolus et omnes iniqui unum sunt corpus, et unione malignitatis vinciuntur. Quamvis autem per terram omnis multitudo reproborum accipiatur, de qua ad diabolum dicitur in primordio, Terram [Col. 1126D] comedes omnibus diebus (Gen. III), tamen specialiter in hoc loco terram, in quam prima effusa est phiala, possumus intelligere plebem Israeliticam. De hac quippe terra Job dicit: Terra de qua oriebatur panis in loco suo, igne consumpta est, id est, Judaei a quibus procedebant eloquia divina, peccato incredulitatis et igne invidiae in loco suo occisi sunt. Effudit itaque angelus phialam suam in terram, quia apostoli ad vocem Christi coeperunt praedicare remissionem peccatorum, incipientes ab Hierusalem. Nam et ipse Christus, qui est angelorum princeps, praedicavit in eadem terra. Unde quia noluerunt in eum credere, damnati sunt peccato infidelitatis suae, unde sequitur: Et factum est vulnus saevum ac pessimum [Col. 1127A] in homines, qui habent characterem bestiae, et in eos qui adoraverunt imaginem ejus. Hoc vulnus non est corporis, sed mentis. Est enim peccatum infidelitatis, quo vulnerati sunt Judaei nolentes credere in Christum. Unde Dominus dicit: Si non venissem et locutus eis fuissem, peccatum non haberent. Nunc autem excusationem non habent (Joan. XV). Hoc vulnere mortui sunt Judaei. Hoc ex gentibus infideles mori videntur, sed mirabilius Judaei quam gentes, quia illi habuerunt legem, et Dei notitiam acceperunt, ipsum etiam in carne praedicantem audierunt. Gentiles autem nihil horum habuerunt, nisi tamen praedicationem Christi contempserunt, quam per apostolos audierunt. Ideoque et isti damnabuntur, sed illi crudelius Hinc etenim scriptum est: Qui non credit, [Col. 1127B] jam judicatus est. Unde bene non dixit simpliciter saevum vulnus esse factum, aut pessimum, sed junxit duo nomina, id est, saevum ac pessimum, ad exaggerandam hujus vulneris magnitudinem, quasi diceret irremediabile atque mortiferum, quo soli, etiam si alii desint, quilibet vulnerati, aeterna judicentur poena plectendi. Et quia novissimam Judaeorum caecitatem describit, qui pro Christo Antichristum sunt suscepturi, juxta illud: Ego veni in nomine Patris mei, et non suscepistis me: alius veniet in nomine suo, illum suscipietis. Bene homines dicit praedicatione Christi pessime vulneratos, qui characterem bestiae videntur habere ejusque imaginem adorare. Character vero bestiae, ut supra dictum est, fides ejus intelligitur. Quem characterem jam habent Judaei, [Col. 1127C] credentes in illum et eum exspectantes, suscepturi illum cum omni cordis devotione. Tunc utique aperte suscipient, quem nunc toto voto tenent. Adorant quoque imaginem ejus, id est, ipsum Antichristum, nunc voto et desiderio, tunc autem et mente et corpore prostrati in conspectu illius. Revera enim dignum est, ut qui vitulum saginatum tumentes despiciunt, haedum accipiant, contemnentes videlicet Christum, suscipiant Antichristum. Quamobrem specialiter hoc de ipsis intelligamus, quanquam hoc et incredulis gentibus generaliter congruere videatur. Multos enim et innumerabiles ipsi Judaei in susceptione Antichristi ex incredulis gentibus habebunt sequaces, sicut apostoli in fide Christi multos habuerunt imitatores. Sciendum praeterea, [Col. 1127D] quia sicut Judaei atque gentiles pro eo quod praedicationem Ecclesiae despiciunt, tanquam vulnus adjunctum vulneri suscipient Antichristum, sic reprobi intra sanctam Ecclesiam constituti, quia Christum juste confitentur, operibus denegant, dignum est ut, imminente persecutionis articulo, professionem amittant, quam sola gerunt lingua, et characterem habeant in fidei abnegatione, quem dudum occulte habebant in operibus manuum, eumdemque Antichristum manifeste sequantur, post quem dudum occulte ambulabant.

Et secundus angelus effudit phialam suam in mare, et factus est sanguis tanquam mortui. In mari aqua est, et ideo primum videndum quid sit aqua, et [Col. 1128A] deinde quomodo conversa sit in sanguinem. Lex enim Veteris Testamenti aqua est, conversa deinceps in vivum per Christi nuptias. Data est quippe Judaeis Scriptura dulcis aqua, qua salvari possent credentes in Christum sibi promissum, sed illi verterunt eamdem Scripturam in amaritudinem infidelitatis, negantes Christum, et morti tradentes, et in sanguinem, hoc est, in carnalem intellectum vertentes. Factum est ergo illud mare sanguis, sicut vere sanguis est in corpore mortui hominis, quia veraciter in sui perniciem ipsi verterunt legem, dum eam semper carnaliter voluerunt intelligere, et nunquam ad spiritualem sensum transire. Sed hac labe illi periculosius perire probantur, qui in sui damnationem ante faciem Pilati Christum negantes, dixisse referuntur: [Col. 1128B] Sanguis hujus super nos et super filios nostros (Matth. XXVII). Et omnis anima vivens mortua est in mari. Hic a toto pars intelligitur. Neque enim omnes sub carnali sensu legis moriuntur, quia nunc multi Dei gratia ea quae illis in figura contingebant, spiritualiter intelligunt. Tale est et illud, Omnes declinaverunt, simul inutiles facti sunt: non est qui faciat bonum, non est usque ad unum (Psal. XIII). Nam et in hoc mari, id est in sacra Scriptura, continetur vita piscium centum quinquaginta trium qui capti sunt reti apostolorum. Hoc est enim pisces reti apostolorum capi, quod est, in electorum parte aquas in sanguinem minime converti. Omnis ergo anima mortua in mari, pro his tantum accipienda est, qui in lege nihil aliud nisi litteram attendunt, sicut Judaei, [Col. 1128C] qui maxime ex eo tempore non sunt mortui, quo coeperunt vivere fideles per sensus spirituales.

Et tertius effudit phialam suam super flumina et super fontes aquarum, et factus est sanguis. Quod est primus angelus, hoc secundus, hoc tertius, hoc denique omnes, id est cuncti praedicatores. Porro per flumina et fontes aquarum gentiles significantur, sicut supra per mare. Fluvius ab initio sui ad inferiora tendit, et in mare diffunditur, sic et gentilitas in infidelitate praeventa, cucurrit ad mortem, sed ipsa gentilitas in suis philosophis accepit phialam suam, id est, sacram Scripturam et Dei notitiam, sicut, verbi gratia, Plato a Jeremia in Aegypto positus, cognovit quod Deus omnipotens fecerit coelum et terram, mare et omnia quae in eis sunt, sed [Col. 1128D] hanc phialam vertit in sanguinem, id est in pravitatem erroris, dicens quod coelites (id est angeli) fecerint caetera, id est, minorem creaturam. Virgilius quoque ex Danielis volumine didicit quatuor regna a Deo praeordinata, ex quibus unum est aureum, sed convertit hoc in sanguinem, cum retulit hoc ad Saturnum et Jovem, ipsosque dixit conditores regnorum ipsorum; hinc doctor gentium loquitur dicens: Sapere secundum carnem mors est, et rursum, sapientia carnis inimica est Deo.

Et audivi angelum aquarum. Id est, nuntium populorum, quia, sicut in sequentibus legimus, aquae multae populi multi sunt. Dicentem: Justus es qui eras sanctus. Praeteritum tempus positum est hic [Col. 1129A] pro tribus temporibus, id est, pro praeterito, praesenti et futuro. Qui eras sanctus, justus es et eris. Quae justitia in hoc manifestatur, cum subditur: qui haec, inquit judicasti quia sanguinem sanctorum et prophetarum effuderunt et sanguinem eis dedisti bibere. Justum enim est apud te, ut quia sanguinem sanctorum tuorum effuderunt, ipsi sanguinem bibant. Hoc est vindictam effusi sanguinis sustineant, et in tui cognitionem minime perveniant hi qui, bona sibi annuntiantes, non solum non audierunt, verum etiam crudeliter peremerunt. Quod intelligendum est tam de Judaeis quam de gentibus. Judaei enim fuderunt sanguinem sanctorum prophetarum, sicut interfecerunt Ezechielem, et Isaiam secuerunt, Jeremiam lapidaverunt. Unde et Stephanus eis in [Col. 1129B] contentione, quam cum illis habuit improperat, dicens: Quem prophetarum non sunt persecuti patres vestri? Et occiderunt eos qui praenuntiabant de adventu justi. Gentiles quoque similiter multum sanctorum martyrum sanguinem fuderunt, sicut Nero crucifixit Petrum, decollavit Paulum et multos alios. Hi omnes justo Dei judicio postea biberunt sanguinem, id est, vindictam sanguinis pertulerunt: vel in praesenti, sicut Judaei et ipse Nero, ut perderent et praesentem vitam et futuram: vel in inferno damnati, et perpetuis cruciatibus traditi. Unde Dominus in Evangelio dicit: Requiretur sanguis omnium sanctorum a generatione hac reproborum, qui effusus est super terram a sanguine Abel justi, usque ad sanguinem Zachariae. Aliter: Sanguis sanctorum [Col. 1129C] prophetarum intelligitur spiritualis sensus illorum. Qui igitur sanguinem prophetarum vel caeterorum sanctorum fuderit, id est, qui spiritualem illorum sensum in terrenum intellectum converterit, sanguinem bibet, id est, vindictam sanguinis sustinebit. Hoc est, quidquid vitale habere videtur, perdet, et in carnali sensu remanebit justo Dei judicio. Digni enim sunt. Dignum est enim, ut is qui spirituale vinum bibere noluit, corruptionibus vitiorum tanquam sanguinibus debrietur.

Et audivi alterum. Subauditur, verbum, dicens: etiam, Domine Deus omnipotens, justa et vera sunt judicia tua. Non dixit, audivi alterum dicentem, ne angelum intelligeremus, sed, Audivi alterum dicens, id est, alterum verbum ab eo repetitum. Ipse enim [Col. 1129D] angelus qui praecedentia dixerat, adjunxit et hoc verbum, dicens: Etiam, Domine Deus omnipotens, justa et vera sunt judicia tua, quia justum est ut qui sanguinem fuderunt, sanguinem bibant, id est, vindictam sanguinis sustineant. Potest hoc specialiter de haereticis intelligi, ex quorum ore abundantia eloquiorum tanquam flumina decurrere videtur. Sed hi qui sanguinem sanctorum et prophetarum fundunt, in sanguinem conversi, sanguinem bibunt: quia dum verba legis, et prophetarum eloquia, dictaque apostolorum in falsos sensus commutant, agente persecutionis articulo, ipsum nomen Christi, quod falso tenebant, amittunt, serviendo publice vitiis carnis. Dicatur itaque: Justus es qui eras sanctus, qui haec judicasti, [Col. 1130A] et caetera, tanquam diceretur: Quia verba legis, eloquia prophetarum, dictaque apostolorum depravantes, quasi ipsos occiderunt, dignum est ut per temporalia (quae ante calcaverunt) flagella ipsum sanguinem, quem effuderunt, quo et animas suas cruentaverunt, coram hominibus bibant, id est nomen tuum quod falso colebant, publice negent, et corruptionibus carnis, quasi inanis gloriae appetitu refrenaverant, iterare praesumant.

Et quartus angelus effudit phialam suam in solem. Sol in sacro eloquio diversas habet significationes, et ponitur in bono et malo. Aliquando significat Christum, de quo scriptum est: Vobis timentibus nomen meum orietur sol justitiae (Zach. III), aliquando significat et tribulationem praesentis vitae, juxta [Col. 1130B] quod in parabola jacti seminis dicitur, quia aliud cecidit supra petram, et statim ut ortus est sol, exaruit. Hic autem solem intelligamus ipsum damnatum hominem, qui se in novissimis diebus solem justitiae mentietur, cum sint in eo densissimae tenebrae et umbra mortis. In solem itaque angelus phialam effundit, quando praedicatores adversus Antichristum et ejus ministros verbum praedicationis proferunt. Et datum est illi aestu afficere homines et igne. Hoc ad utrumque potest referri. Aestus persecutionem significat gravem, qua Antichristus afficiet homines, id est, sanctos qui in fide permanserunt, sicut Eliam et Enoch. Datum est illi a Deo, id est, permissum est afficere homines aestu et igne, id est, persecutione validissima, qualis nunquam fuit neque [Col. 1130C] fiet, sicut Dominus in Evangelio dicit. Unde subditur:

Et aestuaverunt homines aestu magno. Quia, sicut dictum est, erit tunc tribulatio qualis non fuit, neque fiet, ita ut in errorem inducantur, si fieri potest, etiam electi (Matth. XXIV). Aliter: Ipsi qui cruciabuntur, afficient eos aestu, id est, ira magna et angustia, a quibus sibi illata fuerint tormenta, quia ante poterunt occidi, quam a fide Christi separari: dumque insuperabiles eos viderint, ipsi magno aestuabunt aestu iracundiae, indignantes illis, quos inter tormenta constantes viderint. Quod etiam factum est in persecutione sanctorum martyrum, sed tunc fiet tanto validius, quanto gravior erit tribulatio. Amplius quippe isti, id est, reprobi cruciabuntur in [Col. 1130D] anima quam sancti in carne. Illi inter tormenta redibunt, isti dentibus stridebunt. Illi Deum laudabunt, isti pene exanimes fient: sicque aestu afficient homines humana sapientes, id est, flammis invidentiae et malignitatis eos consumi facient, insuperabiles usque ad mortem manentes. Unde subditur: Et blasphemaverunt nomen Domini, habentis potestatem super has plagas. Dum enim sanctos patienter et firmiter viderint perseverare in fide usque ad mortem, et gaudenter pergere ad passionem blasphemabunt Dominum. Qui propterea super has plagas potestatem habere dicitur, quia a quo vult, amovet eas: et super quos vult, justo judicio permittit, juxta illud: Induravit Dominus cor Pharaonis (Exod. XI). [Col. 1131A] Neque egerunt poenitentiam. Quare non egerunt poenitentiam? quia non potuerunt; quare non potuerunt? quia noluerunt; et ideo noluerunt, quia non potuerunt. Aliud dicit beatus Ansbertus Ambrosius: Si millies a me quaeratur quare non egerint poenitentiam, non respondebo. Ut darent illi claritatem; id est, ut se peccatores recognoscerent, et Dei justa judicia collaudarent. Ille enim claritatem Deo dat, qui et se pro suis iniquitatibus accusat, et ejus justa judicia collaudat. At contra iniquorum mos est, ut suas iniquitates defendant, et Dei judicia reprehendant.

Et quintus angelus effudit phialam suam super sedem bestiae: et factum est regnum ejus tenebrosum. Quod est sedes bestiae, hoc est regnum illius, id est [Col. 1131B] omne corpus diaboli, mali videlicet praepositi cum subjectis sibi plebibus. Diabolus autem bestia vocatur, quia aut latenter insidians, aut aperte saeviens, agnum (id est corpus Christi) invadere nititur. Quod autem dicit: factum est regnum ejus tenebrosum, tale est quasi dicat: non est illuminatum, quia videlicet praecedentibus meritis non merentur illustrari. Et ipsi praecedentium delictorum jaculis vulnerati sunt, quibus illorum corda vulnerantur. Unde sequitur: Et commanducaverunt linguas suas prae dolore. Quod juxta litteram nullatenus stare valet, ut alterius linguam quis laniare possit, qui suam prae doloribus manducat. Sic enim dicitur quod commanducaverunt linguas suas prae dolore, tanquam diceretur: singuli et suam et alterius linguam [Col. 1131C] dilaniaverunt, sed commanducaverunt, nihil est aliud nisi: sub luce et aperte blasphemias contra Christum protulerunt, hortantes se invicem ut Antichristum confiterentur juste, et Christum blasphemarent injuste, unde et subjungit:

Et blasphemaverunt Deum coeli prae doloribus et vulneribus suis. Cum enim praedixerit, commanducaverunt linguas prae dolore, et deinde subjunxerit, blasphemaverunt Deum coeli prae doloribus suis, ostendit hoc esse linguas commanducare, quod est mutua exhortatione Deum coeli blasphemare. Dolor quippe iste insensibilis est, id est peccatum infidelitatis, quod infideles dolent, non sentientes dolorem suum, veluti phrenetici patiuntur injuriam, et putant se esse sanos, et quia peccato infidelitatis [Col. 1131D] noluerunt recedere, ad hoc scelus usque prolapsi sunt, ut Deum coeli blasphemarent. Ista autem blasphemia dupliciter agitur, voce scilicet, et cordis obduratione; et quamvis perniciosa sit oris blasphemia, tamen perniciosior est cordis obduratio. Et non egerunt poenitentiam ab operibus suis. Ac si diceretur: Ita vehemens dolor ex plaga blasphemiae eos depressit, ut ad fructuosam poenitentiam surgere nullatenus possent, quia semetipsos obdurantes, ad poenitentiam noluerunt reverti.

Et sextus angelus effudit phialam suam in flumen illud magnum Euphratem, et siccavit aquas ejus. Euphrates fluvius est Babyloniae, qui (ut fertur) Babyloniam ingrediens, plures dividitur in rivos. Qui fluvius [Col. 1132A] saepe in malam partem ponitur. Unde est: Super flumina Babylonis, illic sedimus et flevimus (Psal. CXXVI). Jeremias quoque dicit: Sacrificium Domini sabaoth in terra Aquilonis, in flumine magno Euphrate. Per flumen itaque magnum Euphratem, potentia istius saeculi exprimitur, et omnis malorum multitudo, contra quos sancti praedicatores indesinenter loquuntur. Dividitur hic fluvius in multos rivos, quia malorum multitudo per multa dividitur crimina. Alii enim sunt homicidae, alii adulteri, alii diversis criminibus maculati. Siceabitur aqua ejus, quia possibilitas peccandi auferetur. Cum enim damnati cum diabolo et angelis ejus fuerint reprobi, omnis facultas peccandi auferetur, non tamen voluntas mala deerit, quia si fieri posset, aeternaliter [Col. 1132B] vivere, aeternaliter peccare, aeternaliter vellent sanctos persequi et tribulari. Unde et Dominus nequaquam dicturus est illis repulsis: Discedite a me, qui operati estis iniquitatem, sed qui operamini. Tanquam dicat: Qui nunc usque voluntatem malam operandi habetis. Unde Psalmista dicit: Considerat peccator justum, et quaerit mortificare eum. Si enim fieri posset, sicut Nero interfecit Petrum in hac vita, sic illum vellet interficere in judicio. Dicatur ergo de angelo: Effudit phialam suam in flumen Euphratem, et siccavit aquam ejus. Ac si diceretur: oblata vitae coelestis praedicatio, in tantam reprobos malitiam excitavit, ut cum eis de exercenda malitia nihil remanserit, voluntas tamen iniqua permanserit. Ut praeparetur via regibus ab ortu solis. Reges isti [Col. 1132C] sancti intelliguntur, qui se et alios bene regunt, et motus suae carnis regendo restringunt, qui idcirco ab ortu solis venire dicuntur, quia a Domino vocantur qui est verus sol justitiae. Ut autem his regibus praeparetur via, prius exsiccatur aqua Euphrates, quia nisi prius malorum nequitia fuerit consummata, nequaquam ad judicandum apparebunt. Per hos quippe transeunt, cum impletam eorum nequitiam dijudicant, ablataque omni facultate peccandi, ipsi post eorum damnationem remunerabuntur, qui eos sunt judicaturi. Prius enim audient isti: Discedite a me, maledicti, in ignem aeternum; deinde illi: Venite, benedicti Patris mei, etc. (Matth. XXV). In alia translatione habetur: ut praeparetur via venienti Regi ab ortu solis, Christo scilicet, de quo Propheta dicit: [Col. 1132D] Ecce vir oriens nomen ejus. Cui venturo ad judicandum, ipsi de quo dictum est modo via praeparabitur.

Et vidi de ore draconis, et de ore bestiae, et de ore pseudoprophetae spiritus tres immundos in modum ranarum exisse. Quod est draco? hoc est bestia, hoc et pseudoprophetae, id est diabolus cum omni corpore suo; tamen propter distantiam personarum et potestatem illa commemorat, quae majorem potestatem habent in ipso malorum corpore, draconem scilicet, id est diabolum, bestiam, Antichristum: pseudoprophetam, doctores ejusdem damnati hominis cum subjectis plebibus. De horum omnium ore egrediuntur tres spiritus, quod nihil est aliud nisi unus spiritus. Tanta quippe unitas malitiae est in omnibus [Col. 1133A] daemonibus, ut cum multi sint potestate et malitia, in unum tamen redigantur, quia diverso modo homines impugnant. Unde unus dicitur spiritus mendax, alius spiritus fornicationis, tertius spiritus immundus. Idcirco tres spiritus immundos se vidisse dicitur, pro numero, scilicet partium ejusdem corporis. Bene autem spiritus immundus dicitur propter peccata gravia, quibus sordidatus est, et alios coinquinare non cessat. Sed quia caput et membra unum sunt, id est diabolus et omnes iniqui, ipsi qui spiritus immundi, ipsi sunt draco, bestia, et pseudopropheta. Exivit ergo de ore draconis bestiae et pseudoprophetae, id est de seipsis ad apertam blasphemiam contra Christum, et ad apertam persecutionem contra sanctos illius. Nunc enim dum latent et aperte [Col. 1133B] saevire non audent, quasi intra semetipsos conquiescunt. Cum autem diabolus ingressus fuerit perditum hominem, tunc egredientur ad apertam blasphemiam (sicut diximus) et sanctorum persecutiones. Nec vacat quod idem spiritus in modum ranarum dicuntur egressi. Ranae quippe molestiam hominibus inferunt, strepitum faciunt, quietem hominibus auferunt, et in coeno versantur. Tales erunt ipsi ministri Antichristi, qui non loqui, sed potius garrulis vocibus strepere videbuntur. Omnem quoque quietem auferent ab electis, dum eos ubique graviter insequentur, et in coeno, hoc est, in immunditia peccatorum devolvent.

Sunt enim spiritus daemoniorum facientes signa. Ipsi quippe daemones per eos quos inhabitabunt facient [Col. 1133C] signa, aut vera Dei permissione, aut falsa, quibus reprobi justo Dei judicio decipiantur: sicut olim faciebant magi, qui videbantur homines resuscitare a mortuis, sicut Simon fecit in conspectu Neronis. Nam et de hoc Dominus dicit in Evangelio: In illis diebus consurgent pseudochristi et pseudoprophetae, et facient signa magna et prodigia, ita ut in errorem inducantur, si fieri potest, etiam electi (Matth. XXIV). Sed non sine causa isti qui signa faciunt, in modum ranarum procedere dicuntur. Legimus quippe in historia Veteris Testamenti quod Moyse signa faciente, fecerunt et magi similiter usque ad signum ranarum. Verbi gratia, primum Moyses projecit virgam, quae versa est in draconem; fecerunt et malefici similiter suis incantationibus, licet virga Moysi devoraverit virgas illorum; [Col. 1133D] deinde convertit aquas Nili in sanguinem; fecerunt et ipsi similiter aquas cisternarum quas sibi foderant Aegyptii, non volentes bibere de aqua fluminis. Fecit etiam Moyses ascendere ranas super terram, quod et ipsi facere suis magicis artibus sunt permissi. Ubi vero terrae pulvere virga percusso cyniphes processerunt, incantationes quae jam tertio praevaluerant, poenitus evanuerunt. Unde et superati dixerunt: Digitus Dei est hic (Exod. XI). Ita ergo et isti usque ad signum ranarum pervenient, ibique deficient, ac superati quiescent, quia insipientia eorum, illius videlicet damnati hominis et pseudoprophetarum, manifesta erit sicut et illorum fuit; unde et Apostolus dicit: Quemadmodum Jamnes et Mambres restiterunt [Col. 1134A] Moysi, ita et isti resistent veritati (II Tim. III). Sed ista signa (sicut dictum est) aut erunt vera ex Dei permissu, aut falsa, quibus reprobi propter peccata praeterita decipi merentur, unde non in conspectu sanctorum hoc facere dicuntur, sed in conspectu hominum, sicut supra dictum est, id est in conspectu illorum, qui non sapiunt ea quae Dei sunt, sed quae hominum. At in conspectu electorum muti apparebunt, nec poterunt procedere ultra definitum signum ranarum. Et procedunt ad reges totius terrae congregare illos in praelium ad diem magnum omnipotentis Dei. Quod in tribus immundis spiritibus unus diabolus designetur, ex hac processione manifestatur, de qua alibi scriptum est: Cum consummati fuerint mille anni, solvetur Satanas de carcere suo, et exibit, et seducet [Col. 1134B] reges et gentes quae sunt super quatuor angulos terrae (Apoc. XX). Reges autem hic in malam partem noverimus positos, id est principes et divites hujus saeculi, qui sunt membra Antichristi. Quomodo ergo procedunt ad eos, si ipsi sunt in quibus daemones habitant? sed per ipsos procedunt ad ipsos, ad apertas scilicet blasphemias, ad persecutionem commovendam. Unde sequitur: Congregare illos in praelium contra Deum et sanctos illius. Quo autem loco congregabit? nunquid in unum venturi sunt, ut qui sunt in occidente transeant in orientem, aut rursus ab oriente in occidentem? Non; sed in unum consensum, et in unam malam voluntatem congregabuntur. Propter unitatem quippe malitiae illorum hoc dicitur, quia quod unus facit hoc et reliqui. Dies [Col. 1134C] autem ista ad quam congregabuntur in praelium, novissima intelligitur persecutio, quando diabolus et membra ejus aperte blasphemiis contra Christum, et persecutionibus pugnabit contra ejus Ecclesiam. Facit enim nunc bellum, sed occultum, quia ligatus est. Si ergo tanta facit ligatus, quanta putamus eum facere solutum? Tunc congregabit eos in praelium, quando gravissimas excitabit adversus eos persecutiones, unde bene ipsa dies magna et Dei vocatur, quia videlicet tunc agnus victor cum suis contra ferocissimas bestias pugnabit.

Ecce venio sicut fur. Istum vero adventum et quotidianum possumus intelligere et generalem; quotidie quippe venit Christus ut fur, quando improvisa morte subito dum non sperat homo moritur. In [Col. 1134D] die etiam judicii sicut fur, id est repente veniet, quia cum dixerint pax et securitas, tunc ejus repentinus superveniet interitus. Beati autem sunt illi, qui sive quotidie dum transeant per mortem, sive etiam tunc venientes ad generalem resurrectionem, parati inventi fuerint. Hinc in Evangelio ipse dicit: Vigilate, ne cum venerit Dominus repente, inveniat vos dormientes (Marc. XIII); et alibi: Dies Domini sicut fur ita in nocte veniet (I Thess. V). Unde hic quoque subjungitur: Beatus qui vigilat et custodit vestimenta sua ne nudus ambulet. Vigilat, qui ad aspectum superni luminis mentis oculos apertos tenet; vigilat (ut beatus Gregorius dicit) qui servat operando quod credit. Haec autem vestimenta quae vigilanti studio monentur servari, [Col. 1135A] sacramenta sunt baptismatis. Vestimenta sua conservat qui baptismum non iterat. Vestimenta etiam sua custodit qui ea quae in baptismo promisit, implere satagit. Ista sunt vestimenta immortalitatis et innocentiae, quibus primus homo in paradiso exspoliatus fuerat, sed iterum per occisum vitulum saginatum, id est per passionem Filii Dei, in baptismo eadem vestimenta recipit. Servat igitur haec vestimenta quisquis gravioribus peccatis se non commaculat. Quod si haec amitti peccatis impedientibus, et fragilitate carnis cogente contigerit, habet adhuc baptismum secundum, quo mundari possit, compunctionem scilicet fontemque lacrymarum. De quo baptismate gemino Psalmista dicit: Beati quorum remissae sunt iniquitates, in baptismate primae regenerationis, [Col. 1135B] et quorum tecta sunt peccata (Psal. XXXI), per compunctionem cordis. Est et aliud vestimenti genus, quo vestiuntur electi, charitas scilicet, de qua dicit Jacobus: Charitas operit multitudinem peccatorum. (Jac. V.) Hoc vestimento erat ille expoliatus, quem ejecit rex a conspectu nuptiarum, sicut Evangelium testatur dicens: Quia intravit rex ut videret discumbentes (Matth. XXII). Beatus igitur qui custodit vestimenta sua, id est, fidem quam in baptismo percepit, et innocentiam vitae, et charitatem, caeterasque virtutes, ne nudus ambulet, hoc est ne his exspoliatus, turpiter cum diabolo damnetur. Et videant turpitudinem ejus, id est omnibus appareat peccatum illius.

Et congregabit eos in locum, qui Hebraice dicitur Armageddon. Redit ad ea quae superius praetermiserat [Col. 1135C] de spiritibus immundis, qui processerunt ut reges totius terrae in praelium convocarent. Et quia in tribus unus intelligi debet, a plurali numero revertitur ad singularem, dicens: Congregabit eos in locum, qui Hebraice dicitur Armagedon. Tale est et illud Evangelii, quando dum Dominus hominem a legione liberaret, interrogavit tanquam unum dicens: Quod tibi nomen est? Cui ipsa unitas unita respondens, ait: Legio nomen mihi est. Et subdendo, multi sumus, ipsam unitatem ostendit ex multis constare. Armagedon interpretatur consurrectio testium iniquorum, vel mons a latrunculis, sive mons globosus. Testes iniqui omnes sunt ministri Antichristi, qui bene iniqui dicuntur, quoniam inique confitentur Christum esse Antichristum, et inique Antichristum [Col. 1135D] confitentur Christum. In consurrectione testium iniquorum congregabit eos Antichristus, quia ad hoc eos ad partem suam trahet, ut contra Christum verba blasphemiae et iniquitatis proferant. Ad istorum testium iniquorum numerum pertinent illi, de quibus Dominus dicit in psalmo: Insurrexerunt in me testes iniqui, et mentita est iniquitas sibi (Psal. XXVI). Dicitur etiam Armagedon mons a latrunculis. Mons Christus appellatur a fidelibus, juxta quod in Isaia propheta habetur: Venite, ascendamus ad montem Domini (Isa. II). Et erit in novissimis diebus praeparatus mons domus Domini in vertice montium (Mich. IV), id est Christus qui supereminet meritis omnium electorum. Et sicut Christus appellatur a fidelibus mons, [Col. 1136A] ita Antichristus appellabitur mons, id est Christus a latrunculis, hoc est a suis ministris, qui furantur fidem rectam a cordibus fidelium. Mons quoque globosus appellatur Antichristus, propter multitudinem populorum sibi adhaerentium, vel quia quoscunque prava seductione illicit, globosi vocantur, quia diversos ostendit errores in suo corpore, dum hinc aperte saevit, illinc fraudulenter decipit. Quasi enim unum bellantium globum contra electos emittit, dum eos per temporalem potentiam affligit. Sed dum ejus insana potentia contemnitur, fortiorem dimittit, cum per miracula et falsa prodigia illaqueare fingit.

Et septimus angelus effudit phiatam suam in aerem. Qui est septimus ipse est et primus, quia in uno [Col. 1136B] omnes intelliguntur, et in septem angelis, ut supra dictum est, omnes praedicatores Ecclesiae figurantur, qui effundunt phialam suam in aerem, id est praedicationem suam contra daemones, per hunc aerem discurrentes spargunt, juxta illud Apostoli: Non est nobis colluctatio adversus carnem et sanguinem, sed contra spiritualia nequitiae in coelestibus (Ephes. VI).--- Et exivit vox magna de templo a throno dicens: Factum est. Vox ista vox Dei omnipotentis intelligitur. Templum autem et thronus unum est, id est sancta Ecclesia, quam Dominus et inhabitando praesidet, et praesidendo inhabitat. Inhabitat sicut in templo, praesidet sicut in throno. A sedente ergo in throno, atque inhabitante in templo vox ista procedit, quia ejus judicio consummantur omnia. Factum est, [Col. 1136C] inquit, id est finitum est regnum Antichristi, et completa est damnatio reproborum. Quod vero sequitur:

Et facta sunt fulgura, et voces, et tonitrua, et caetera quae sequuntur, ejusdem persecutionis tempas recapitulatum comprehenditur. Fulgura itaque miracula significant, quae facturi sunt ministri Antichristi, ut terrorem incutiant hominibus. Voces autem exhortationes appellantur illorum, quibus suadebunt hominibus Antichristum credere Deum. At vero tonitrua comminationes et tormenta intelliguntur, quibus multos decipient. Terraemotus vero magnus, persecutio magna validissimaque intelligitur, unde dicitur: Qualis terraemotus nunquam fuit, id est sic magnus. Ex quo homines fuerunt in terra. [Col. 1136D] Hoc etiam et Dominus manifestat, quando in Evangelio dicit: Erit tunc tribulatio qualis non fuit ab initio saeculi (Marc. XIII). Possumus et ista in bonam partem, hoc est ad praedicatores veritatis referre, qui ista omnia complebunt spiritualiter, ad confirmanda corda electorum, et terrendos animos reproborum. Fulgura sunt eorum miracula, quae illuminant fideles et terrent infideles; voces illorum exhortamenta pietatis; tonitrua comminationes futuri judicii; terraemotus vero motionem illorum significat, qui per eorum praedicationem ab infidelitate ad fidem moventur.

Et facta est civitas magna in tres partes. Ab exordio mundi usque ad finem saeculi duae civitates aedificari [Col. 1137A] videntur, quarum una est Dei, altera diaboli: una quae ab Abel justo coepit, et ad novissimum electum tendit; altera quae a Cain impio initium sumpsit, et in ultimo reproborum terminabitur. Hinc autem civitas magna, civitas intelligitur diaboli, quae magna dicitur propter multitudinem populorum, vel propter enormitatem scelerum. Haec civitas hoc in loco in tres partes dividi pronuntiatur, non quo et ante divisa non esset, ut tunc solummodo dividatur, sed quo certum sit ex quibus hominum qualitatibus ipsa constet, hoc est paganorum in gentilitatis errore adhuc manentium, atque haereticorum et Judaeorum, qui pro uno accipiuntur, falsorum quoque Christianorum, qui in sinu Ecclesiae modo latent: Et civitates gentium ceciderunt. Hic genus in speciem dividitur; [Col. 1137B] nam quod superius per unam, hoc nunc significatur per plures gentium civitates. Hoc est enim una civitas Babylon, quod multae civitates gentium, sicut hoc est una Ecclesia quod septem. Et quod dicit civitates gentium ceciderunt, hoc est quod in sequentibus dicitur: Cecidit, cecidit Babylon. Quae licet quotidie cadat in reprobis, tamen generaliter in fine saeculi damnabitur, et cadet cum audierit a Domino: Ite in ignem aeternum. Et Babylon magna venit in memoriam ante Deum, dare illi calicem vini indignationis irae ejus. Deus omnipotens non patitur aliquam oblivionem, aut recordatur, quia immutabilis est, sed condescendit humanae fragilitati sermo divinus, dum hos Deo dicit inesse humanos affectus, veluti patres et matres solent balbutiendo condescendere filiis, ut [Col. 1137C] facilius intelligantur ab eis. Sciendum est autem quia omnipotens Deus ex quadam parte obliviscitur nunc electorum, ex quadam vero recordatur. Dum enim eos pro bonis actibus in praesenti non remunerat, quasi obliviscitur eorum: dum autem mala illorum per flagella purgat, illorum recordatur. In futuro autem judicio aliter erit, cum recordabitur bonorum illorum ad hoc, ut eos remuneret: mala vero illorum, quia hic per flagella sunt punita, oblivioni tradet; et ideo unde nunc obliviscuntur, tunc recordabuntur; et unde nunc recordantur, inde tunc obliviscentur. At contra reprobis aliter continget, quorum Deus omnipotens in praesenti recordatur ad hoc, ut si boni aliquid faciunt, in praesenti remunerentur, non recordatur ad hoc, ut flagella pro suis sceleribus sustineant. [Col. 1137D] In futuro vero judicio recordabuntur, ut pro suis peccatis igni perpetuo tradantur; non recordabuntur ad hoc, ut pro aliquo bono opere remunerationem percipiant. Unde et hic bene dicitur: Babylon magna venit in memoriam ante Deum, dare illi calicem vini indignationis irae ejus. Per calicem indignationis, poena intelligitur infernalis, quae omnibus dabitur reprobis cum suo capite damnatis. In hac autem poena innumerabilia erunt tormenta, ignis videlicet, frigus, vermes immortales, et fetor intolerabilis, caeteraque hujusmodi cum densissimis tenebris, de quibus scriptum est: Inutilem servum mittite in tenebras exteriores.

Et omnis insula fugit, et montes non sunt inventi. [Col. 1138A] Significant enim sanctos, qui fluctibus istius vitae tunduntur undique, et terrae supereminentes, mente cum Apostolo coelestia petunt: Unde Psalmista: Levavi oculos meos in montes; et alibi: Montes in circuitu ejus (Psal. CXXII, CXXIV); et Propheta: Erit praeparatus mons domus Domini in vertice montium (Mich. IV). Isti fugiunt societatem malorum non corpore, quia non possunt, sed mente. Corpore enim in medio peccatorum morantur, mente autem ab eorum consortio longe distant. Quibus per Prophetam dicitur: Exite de illa, hoc est de Babylone, populus meus, et immundum ne tetigeris (Cor. II). Sed quod tunc facturi sunt corpore, quando ex toto ab eis separabuntur, hoc nunc mente faciunt, quia ab eorum reproba vita longe per meritum distant. Non sunt inventi, id est in societate [Col. 1138B] malorum non sunt per vitae communionem reperti.

Et grando magna sicut talentum descendit de coelo in homines. Talenti genera sunt tria: unum scilicet centum vigenti librarum; aliud septuaginta duarum; tertium quinquaginta. Sed hic tantum medii talenti fit mentio, quod continet septuaginta duas libras. Quid autem per grandinem, nisi sententiam omnipotentis Dei intelligere debemus? unde scriptum est: Ira Domini sicut grando descendens. Quae bene ut talentum memoratur, quia videlicet ex septuaginta duabus linguis peccantes reprobi damnabuntur, nullusque ad mortem praescitus hanc mortem evadet. Talenti enim ponderis pro magnitudine vindictae, ipsa grandinis ira fuisse perhibetur. Quae videlicet ira non nisi praecedentis culpae merito infligitur. Praecedit [Col. 1138C] ergo peccatum in hominibus, cujus merito grando descendit de coelo. Descendens autem plaga magna reprobos vulnerat, quia ipsa districti judicis ira agitur, ut qui peccatum commissum manu poenitentiae cito non tergunt, in aliud deterius cadant. Ex illo quippe judicio, culpa subsequens oritur, ex quo caecata mens ducitur, ut pejus et alio ligetur. Sed peccatum quod ex peccato oritur, non jam peccatum tantummodo, sed peccatum est simul et plaga ac poena peccati, quia justo judicio omnipotens Deus cor peccantis obnubilat, ut praecedentis peccati merito etiam in alio cadat. Quem enim liberare noluit, deserendo percussit. Sed ut manifestius hoc fiat, dicamus sub exemplo: Populus Judaeorum de accepta Dei lege superbiens, per tumorem cordis pervenit ad [Col. 1138D] malum negationis. Si enim ex superbia qua tumuit poenitentiam ageret, peccatum solummodo fuisset. At quia per tumorem pervenerunt ad Christi negationem, non solum peccatum est, sed peccatum simul et causa peccati, quia ex se aliud genuit. Per quam etiam causam lapsi sunt in poenam peccati, ut qui Christum sibi promissum suscipere noluerunt, suscipiant quandoque Antichristum, ipso Domino dicente: Ego veni in nomine Patris mei, et non suscepistis me, alius veniet in nomine suo, illum vos suscipietis. In tumore itaque de legis observantia Antichristi susceptione publicus Christi contemptus peccatum et plaga est, et causa peccati. Peccatum vero est per semetipsum; plaga autem peccati est, quia praecedens [Col. 1139A] culpa tumoris illud inflixit. Causa vero peccati, quia subsequentem culpam, qua diabolus in Antichristo adorandus suscipitur, ex se genuit. Et blasphemaverunt homines Deum propter plagam grandinis. Ac si diceret: Ira districti judicis actum est, ut qui veritatem non receperunt, ut salvi fierint, operatione horroris famulatum exhibeant ut pereant. Propter plagam quippe grandinis Deum blasphemare est propter praecedens peccati meritum, ira superni judicis permittente, blasphemiae plagas incurrere, sic enim dicitur: Blasphemaverunt homines Deum propter plagam grandinis, tanquam diceretur: Ideo blasphemaverunt, quia ipsius blasphemiae plagas a grandine incurrerunt, vel per grandinem incurrerunt; [Col. 1140A] per grandinem validissima exprimitur tribulatio temporibus Antichristi futura. Mutato enim subito sensu, cum loqueretur de damnatione reproborum, super quos ira Dei descendit, revertitur ad tempora Antichristi, quibus tanta erit grandinis afflictio, ut multi timentes poenas sibi praepositas recedant a fide Christi, et blasphement Deum propter plagam grandinis. Nunc autem quia finis earumdem plagarum esse affuturus dicitur, et hic liber congruo fine terminetur, propter tormenta validissima et exquisita. Quoniam magna facta est vehementer, ita ut nec ante talis fuerit, nec postea futura sit, sicut Dominus in Evangelio dicit: Erit tunc talis tribulatio qualis non fuit, nec postea fiet (Marc. XIII).



LIBER SEXTUS.
[Col. 1139]


CAPUT XVII.
[Col. 1139B]

Et venit ad me unus ex septem angelis, qui habebant septem phialas, et locutus est mecum, dicens: Veni, ostendam tibi damnationem meretricis magnae. Angelus in hoc loco personam gerit Christi, qui est nuntius paternae voluntatis; Joannes autem typum tenet Ecclesiae. Quod dicitur Joanni ab angelo, dicitur quotidie omni Ecclesiae a Christo. Ubi notandum quod et angelus ut Joannem doceat venit, et idem Joannes ut docendus veniat, invitatur. Venit angelus ad Joannem, id est Christus ad Ecclesiam, quando sive per internam inspirationem, sive per doctrinam apostolorum et caeterorum sanctorum eam invitat Christus ad consideranda tormenta reproborum, justo Dei judicio parata. Veni, inquit, gressibus fidei [Col. 1139C] et intelligentiae, et considera damnationem meretricis magnae, id est: attende damnationem reproborum. Venit Joannes, quando sancta Ecclesia praebet assensum, et intelligens verba doctorum, sive admonita inspiratione divina, considerat supplicia reprobis ventura. Porro meretrix hic Babylon intelligitur, id est omnis multitudo reproborum; sive per angelum qui invitat Joannem, intelligitur praecedens ordo doctorum, qui fuit in apostolis, martyribus, et caeteris Ecclesiae principibus: per Joannem vero subsequens Ecclesia. Invitat itaque angelus Joannem ut veniat, et videat damnationem perfidae civitatis, quia illi doctores qui praecesserunt, damnationem reproborum omnium suis sequacibus ostendere studuerunt, quatenus dum malos in hac vita florere, seque conspiciunt [Col. 1139D] egere, ex eorum prosperitatibus nihil concupiscant, dum attendunt quae mala illis immineant. Unde Paulus apostolus dicit: Multi ambulant quos saepe dicebam vobis (Philip. III). Duae autem civitates sunt in hoc mundo cum suis regibus, sicut supra dictum est; id est Jerusalem et Babylon, cum Christo et diabolo. Quarum una constituta est supra firmam petram, altera autem supra arenam, atque idcirco una manet, id est civitas Christi, altera cadit, id est civitas diaboli. Quae meretrix nuncupatur, quia veluti mulier [Col. 1140B] meretricatur, quando super virum suum introducit alienum, et prioris sponsi foedera irrita facit, ita omnis multitudo malorum et facit et fecit, quando relicto Creatore daemonibus se prostituit construpandam. Relinquit enim Deum suum, qui est vir animae, et jungit se adultero, id est diabolo, idola colendo, vel plus terrena quam coelestia diligendo, sive etiam immunditiae carnis serviendo. Et quia maxime per carnis libidinem, quae mater est omnium vitiorum, genus humanum perit, idcirco ipsa malorum multitudo meretrix vocatur. Quae sedet super aquas multas. Quia enim aquae multae, sicut in sequentibus legimus, populi multi sunt; sedere super aquas multas, nihil est aliud quam regnare super populos multos, quia videlicet luxuria carnis multis dominatur, [Col. 1140C] et multos ad suam miseriam trahit, sed tamen diverso modo. Hinc est quod Dominus loquens ad beatum Job de diabolo, dicit: Virtus ejus in lumbis ejus, et fortitudo illius in umbilico ventris ejus (Job. XL). Seminarium quippe coitus virorum in lumbis est, mulierum autem in umbilico. Quando ergo viros decipit, in lumbis virtutem habere dicitur: quando autem feminas, in umbilico. Nam quod viris in lumbis sit seminarium, Deus manifestat, qui dicit fidelibus: Sint lumbi vestri praecincti (Luc. XII). Et Paulus de Levi, qui adhuc in lumbis erat Abrahae, quando obtulit ei decimas Melchisedec. Quod feminis in umbilico, Propheta manifestat, qui sub figura mulieris meretricis loquitur ad Jerusalem: In die (inquit) ortus tui non est praecisus umbilicus tuus (Ezech. XVI). Umbilicum quippe in die [Col. 1140D] ortus praecidere, est conversionis tempore carnis luxuriam resecare. Quia ergo diabolus utrumque sexum decipit, recte in lumbis vel in umbilico virtutem et fortitudinem habere dicitur. Sed sciendum quia, propter diversitatem causarum, diverso modo hoc facit, sicut supradictum est; verbi gratia, sunt quidam qui virginitatem suam Deo devoverunt, sicut monachi, canonici, et caeteri in gradu ecclesiastico positi, quam si postea concupiscentia carnis illecti corruperunt, deterius peccant, quam si haec nunquam professi [Col. 1141A] fuissent. Sunt quidam conjugati, qui relinquentes proprium thorum, alienum violant, et adulterium perpetrant, et isti gravius peccant quam hi qui proprias uxores non habent. Tale genus est eorum qui incesta perpetrant cum propinquis, aut sororibus, sicut fecit Ammon cum sorore sua Thamar. Sunt et alii (quod est sceleratius et gravius) relinquentes naturalem usum feminae, cum masculis se miscent vel pecudibus. Et licet genus humanum in multis offendat Deum, tamen in nullo gravius agit quam in isto quod contra naturam gerit. Quia ergo fornicatio, quae est mater omnium vitiorum, in reprobis potestatem exercet, recte meretrix super aquas multas sedet. Et haec quidem fornicatio ad concupiscentiam carnis, spiritualis vero pertinet ad concupiscentiam [Col. 1141B] oculorum et in his omne peccatum agitur, juxta illud: Omne quod in mundo, est concupiscentia carnis, et concupiscentia oculorum (I Joan. II). De hac spirituali fornicatione Psalmista dicit: Perdes omnes qui fornicantur abs te (LXXII). Et breviter dicamus: quisquis plus terrena quam coelestia, et ea quae sunt in mundo concupiscit, fornicationem perpetrat.

Cum qua fornicati sunt reges terrae. Ipsi qui sunt reges terrae, ipsi sunt et meretrix, sed propter distantiam praepositorum et subjectorum dividitur in regibus, in terram inhabitantibus, cum tamen ipsi reges sint inhabitantes terram, hoc est, terrena diligentes, libidini servientes. Ipsi reges itaque fornicati sunt cum meretrice, hoc est cum scipsis, terrenos honores et voluptates appetendo et immunditiam [Col. 1141C] carnis sectando, quia quo amplius comedunt et bibunt, eo amplius luxuriantur, unde et seipsos ipsum corpus meretricis efficiunt, juxta quod Apostolus dicit: Nescitis quod hi qui adhaerent meretrici, unum corpus cum ea efficiuntur? (I Cor. VI).---Et inebriati sunt qui inhabitant terram de vino prostitutionis ejus. Per reges principes mali intelliguntur, per inhabitantes terram subjecti illorum qui inebriantur vino fornicationis, hoc est omnibus peccatis replentur; et reges sunt malorum auctores, inhabitantes vero terram, imitatores eorum accipiuntur. Recte autem incentiva carnis et fornicationis vino comparantur ebrietatis. Vino enim ebrius ita insensibilis efficitur, ut non solum animae, sed etiam periculum mortis non trepidet, unde et audacter se in mortem mittit. Sic [Col. 1141D] nimirum libido hominis sensum et rationabilem intellectum aufert, ut non metuat damnationem inferni, ideoque et audacter etiam contra suam conscientiam malum operatur, nec timet etiam pro peccato damnari, quod non potest praevidere, quia ipsum peccatum aufert illi rationabilem sensum.

Et abstulit me in desertum in spiritu. Hic manifeste ostenditur, quia haec omnia beatus Joannes non corpore vidit, sed spiritu et mentis intellectu. Desertum, in sacro eloquio, aliquando significat coelum, aliquando corda sanctorum, aliquando Deum omnipotentem, aliquando corda reproborum. Coelum significat desertum, ut est illud in Evangelio: Quis ex vobis homo qui habet centum oves, et si perdiderit [Col. 1142A] unam ex illis, nonne dimittit nonaginta novem in deserto, et vadit ad illam quae erraverat quaerere (Matth. XII)? quia videlicet tunc homo coelum deseruit, quando peccavit. Corda sanctorum significat, ut est: Ecce elongavi fugiens, et mansi in solitudine (Psal. LIV), id est, in secreto mentis. Sancti enim removent se ab omnibus istius saeculi curis, et efficiuntur ab his sollicitudinibus desertum, in solitudine suae mentis a saeculi actibus vacantes. Aliquando Deum, ut illud Jeremiae: Quis dabit me in solitudine diversorum viatorum? (Jer. IX.) Significat quoque desertum corda reproborum, ut est illud: Quomodo sedet sola civitas plena populo (Thren. I)? Si enim sola, quomodo plena? aut si plena, quomodo sola? sed sola, id est sine Deo. Hinc et Joannes dicit: Vox clamantis in deserto, [Col. 1142B] dirigite viam Domini (Joan. I). Jure enim vocantur desertum hi quos omnipotens Deus per gratiam non inhabitat. In hoc autem loco desertum intelligere debemus corda reproborum, absentia Divinitatis vacua. Angelus vero personam Christi gerit, ut supra, Joannes personam Ecclesiae, quae in desertum ducitur, quando sive per internam inspirationem, sive etiam per praedicationem doctorum ad consideranda reproborum merita trahitur, et propter eorum perversa opera justam illorum inspicit damnationem futuram. Et vidi mulierem sedentem super bestiam coccineam. Ipsam vocat mulierem, quam paulo superius appellavit meretricem, id est omnium malorum congregationem. Bestia autem diabolum significat, super quem omnes reprobi sedent, [Col. 1142C] qui eo hortante per diversa vitia currunt. Sicut enim civitas Dei super Christum est aedificata, sic illa civitas reproborum super diabolum. Quae recte meretrix appellatur, ut ostendatur ex qua parte regnum diaboli amplius praevaleat. Bene etiam mulier dicitur, quia a muliere peccati sumpsit initium, per quam etiam, ut Scriptura testatur, morimur omnes. Super bestiam haec mulier sedet, quia diabolo ducente prona fertur ad peccandum: ut verbi gratia, quando quilibet homo pergit ad interficiendum Dei servum, aut succendendam Ecclesiam, sicuti modo faciunt hi, qui nostro tempore paganis sunt juncti, diabolus eum portat cui ipse insidet. Quod autem bestia coccinea dicitur, tam ad diabolum quam ad omne ejus corpus refertur: sive propter peccata innumerabilia, [Col. 1142D] quibus est cruentatum; sive propter sanguinem sanctorum, quem fuderunt; sive etiam pro eloquiis divinarum Scripturarum male intellectis. De qua adhuc subditur: Plenam nominibus blasphemiae. Ac si diceret: Nulla pars in ea blasphemiis vacat, quia voce simul et opere Deum et servos ejus blasphemat. Magis autem hoc fiet, postquam ille damnatus homo regnare coeperit, qui se Christum dicet esse, cum sit Antichristus. Tunc enim omne corpus illius maxime Deum blasphemabit, quia omnia quae ante se fuerunt, dicet fuisse contraria, affirmans Christum fuisse Antichristum, apostolos illius pseudoapostolos et Antichristi ministros: et quidquid modo tenemus in veritate, totum ille et membra [Col. 1143A] ejus negabunt, et mendacium fuisse dicent. Habentem capita septem et cornua decem. Per septem capita (ut supradictum est) omnes reges mali, qui fuerunt ab exordio mundi usque ad finem saeculi, intelliguntur; quia septenarius numerus universitatem solet ostendere. Per decem autem cornua, omnia regna diabolo et Antichristo subjecta, unde et Daniel dicit: Bestia quarta quartum regnum erit in terra, quod majus erit omnibus regnis (Dan. VII). Porro decem cornua ipsius regni decem reges erunt, quos videlicet haec Apocalypsis in septem bestiae capitibus ac decem cornibus commemorat. Et ipsi enim reges et regna, pars bestiae sunt, quia Christum blasphemant et voce et opere. Unde Joannes idem in Epistola sua dicit: Omnis spiritus qui solvit Jesum in [Col. 1143B] carne venisse, ex Deo non est; et hic est Antichristus, de quo audistis quoniam veniet, et nunc jam in mundo est (I Joan. III); et alibi: Nunc multi antichristi facti sunt. Nec mirum si hoc significent septem capita, quod decem cornua, cum mulier meretrix, et aquae multae, et bestia, hoc totum unum corpus esse ostendatur; propter diversitatem enim scelerum nunc in septem bestiae capitibus, nunc in decem cornibus, ipsa bestia dividitur quae et fraude decipit, et vi premit; in virtute, scilicet per apertam potentiam, in signis vero et prodigiis mendacibus ac seductione iniquitatis, per hypocrisim simulatae virtutis. Quod et generaliter de omni corpore malorum intelligere debemus, quamvis quidam hoc referant ad Neronem, asserentes eum ab inferis resuscitandum, et regnum [Col. 1143C] uturum accipiendum.

Et mulier erat circumdata purpura et cocco, et in aurata auro, et lapide pretioso, et margaritis. Purpura regum est indumentum, et tingitur sanguine piscium maritimorum. Quid itaque per purpuram qua circumdabatur mulier debemus intelligere, nisi fucum regiminis? Quod enim Ecclesia habet in veritate, hoc isti simulate habebunt. Ecclesia namque habet purpuram et coccum, id est regiam dignitatem, quia habet regem Christum, et habet ex se etiam reges plures, quoniam et ipsa Ecclesia regnat per Christum. Est enim genus electum et regale. Sed ista mulier meretrix, id est omnis multitudo malorum, dicit se habere purpuram cum non habet, id est se fingit habere reges, sicut fuit Nero, Domitianus, [Col. 1143D] et caeteri malorum principes qui divitias istius saeculi, quae malorum animos illiciunt, habuerunt; sed hi tales non fuerunt reges, quia neque se, neque alios bene regere potuerunt, quin potius et ipsi vitiis servierunt, et alios suo exemplo ad vitia perpetranda traxerunt. Habet quoque Ecclesia inauratam vestem, id est charitatem, sive etiam sapientiam de qua scriptum est: Accipite sapientiam sicut aurum; et Psalmista: Astitit regina a dextris tuis in vestitu deaurato (Psal. LXIV). Ita et haec mulier meretrix, cum sit stultissima, adhuc ut negligat quae sibi in futurum prospera succedere debeant, dicit se esse sapientem, et gloriatur in libris philosophorum, et sapientia humani verbi. In lapide pretioso et margaritis virtutes [Col. 1144A] significantur sanctorum, id est fides, spes, charitas, humilitas, mansuetudo et caeterae hujusmodi, quibus ornantur fideles. Quae ornamenta cum sola habeat Ecclesia, fallaciter sibi usurpare nititur haec mulier perversa. Idcirco se hoc habere simulat quod non habet, ut quos non potuerit per potentiam trahere ad errorem, decipiat per simulatam sanctitatem, et fraudem verisimilem. Habens poculum aureum in manu sua plenum abominatione et immunditia fornicationis ejus. Ipsa meretrix est poculum aureum propter simulatam sanctitatem, quam praetendit exterius, cum sit interius plena omni iniquitate et abominatione, unde et Jeremias dicit: Calix aureus Babylon in manu Dei (Jer. LI). Aurum enim simulatae sanctitatis se per hypocrisim fingit, ut [Col. 1144B] facilius ad immunditiam fornicationis quemlibet bibendum invitet. Talibus Dominus dicit: Vae vobis, qui similes estis sepulcris dealbatis (Matth. XXIII). Abominari quippe est abjici. Unde et in Psalmo dicitur: Virum sanguinem et dolosum abominabitur Dominus (Psal. V). Haec ergo mulier plena est abominatione, hoc est plena est operibus nequitiae, pro quibus digna est abominatione, hoc est abjectione, quod statim manifestatur, cum subditur: et immunditia fornicationis ejus. Ponitur hic fornicatio, quae est radix omnium malorum, pro omnibus peccatis.

Et in fronte ejus nomen scriptum: Mysterium: Babylon magna mater fornicationum et abominationum terrae. Per frontem Babylonis, manifestatio designatur [Col. 1144C] operis. Unde Dominus dicit: A fructibus eorum cognoscetis eos (Matth. VII). Nam quia Babylon, id est multitudo reproborum per hypocrisim simulat se esse quod non est, id est ostendit se aureum calicem, cum sit plena iniquitate et abominatione, ne superstitio erroris pallio simulationis falleret incautos, ex titulo frontis solliciti redduntur, cum ibi Babylon, id est confusio, scribitur. Unde videndum quare ipsum nomen mysterium appelletur. Mysterium quippe occulta res esse dicitur in qua aliud videtur, aliud intelligitur. Opera quippe Babylonis quibusdam sunt in fronte, quibusdam in mysterio. Simplicioribus quidem qui ea praevidere et intelligere non possunt, mysterium est, quia occulta sunt eis, quae a multitudine reproborum gerantur interius. Perfectioribus [Col. 1144D] autem in fronte nomen suum ostendit, quia ejus omnia opera facile cognoscunt, Et ideo nomen ejus in fronte quidem est, sed tamen in mysterio scribitur; quia quibusdam in aperto ostenditur, quibusdam in mysterio clauditur. Magna dicitur Babylon propter multitudinem reproborum, vel propter enormitatem scelerum. Mater fornicationum, id est radix omnium malorum; nam et peccatum a muliere cepit initium, quae suscepit semen diaboli, quasi adulteri, id est pravam ejus suggestionem, et peperit peccatum, contemnens praeceptum Domini, quae etiam postea virum decepit, et sic semen peccati ad nos usque transmisit. Ambo ergo peccati genitores fuerunt, quia adulter et meretrix unum corpus effici [Col. 1145A] meruerunt. Vel certe mater fornicationum, praecedens generatio intelligitur, quae imitatione perversa et exemplo malo malos reliquit imitatores. Sicut enim semen justorum imitatores dicuntur bonorum, unde est, Generatio rectorum benedicetur: et sic semen impiorum dicuntur illorum imitatores. Ideoque Babylon in auctores transgressionum mater appellatur fornicationum.

Et vidi mulierem ebriam de sanguine sanctorum, et de sanguine martyrum Jesu. Quod vidit Joannes, videt omnis Ecclesia, cujus ille figuram gerebat. Dicit ergo: Vidi mulierem, id est malorum congregationem, ebriam de sanguine sanctorum, id est repletam vindicta de sanguine sanctorum, et de sanguine martyrum Jesu. In hoc versu tam Judaei quam etiam [Col. 1145B] gentiles comprehenduntur: illi enim fuderunt sanguinem prophetarum, isti autem apostolorum et caeterorum martyrum. Ideoque vindictam effusi sanguinis tam Judaei quam gentiles sustinebunt. Unde Dominus dicit in Evangelio: Amen dico vobis, requiretur sanguis omnium qui effusus est super terram a sanguine Abel justi usque ad sanguinem Zachariae a generatione hac pessima (Luc. XI). Vel certe, sicut supra dictum est, sanguis prophetarum, spiritualis illorum intelligitur sensus, quem qui male interpretando pervertere in carnalem sensum non metuunt, sicut faciunt Judaei, vindictam effusi sanguinis sustinebunt, quando quidquid vitale habent, perdent. Et miratus sum, cum vidissem illam, admiratione magna. Sic et sancti dum considerant quotidie damnationem [Col. 1145C] reproborum omnium mirantur, cur miseri non considerant, quae tormenta sibi immineant.

Et dixit mihi angelus: Cur miraris? Sic etiam dicitur Ecclesiae a Christo per internam inspirationem: Cur miraris tormenta reproborum et supplicia, quae illis sunt futura justo Dei judicio? Ego tibi dicam sacramentum mulieris, et bestiae quae portat eam. Id est, ego tibi ostendam quid significet illa mulier, et quid bestia, et manifestabo etiam illorum damnationem. Quae habet capita septem, et cornua decem; id est omnes reges reprobos, et omnia illi regna subjecta.

Bestia quam vidisti fuit et non est. Bestia diabolus est, sicut saepe dictum est, qui fuit ab exordio saeculi in hoc mundo, ibique tenuit principatum usque [Col. 1145D] ad Domini adventum, et in cordibus hominum male potiebatur potestatis imperio. Sed postquam Christus venit, et in sua morte mortis destruxit imperium, abstulit ei potestatem, et ejecit eum foras, ideoque jam non est, quia comparatione prioris potentiae, praesens illius potestas nulla est. Fuit ergo in praecedentibus membris, non est in sequentibus. Et ascensura est de abysso, hoc est, de profunditate perfidiae Judaeorum nascetur, juxta illud: Fiat Dan coluber in via (Gen. XLIX). Notandum autem quod dicit ascendet, quia videlicet ab ipsa sua infantia elevabitur, extollens se super omne quod dicitur deus, aut quod colitur. Et in interitum ibit, id est in damnationem perpetuam. Juxta illud: Quem Dominus Jesus [Col. 1146A] interficiet spiritu oris sui (II Thess. II). Quod et generaliter de omni corpore malorum intelligere debemus, quamvis quidam hoc referant ad Neronem, asserentes eum ab inferis resuscitandum, et regnum futurum accipiendum. Et mirabuntur inhabitantes terram. Inhabitantes terram, reprobi intelliguntur, qui mente terram inhabitant, et terrenis rebus inhaerent per desiderium animi. Hi cum viderint damnatum diabolum, cui crediderunt, quia maxime hoc ad eos pertinet qui Antichristum pro Deo sunt recepturi, admirabuntur dicentes ad invicem: Haeccine erat spes nostra (Isai. XX)? Et ad ipsum se convertentes dicent: Ecce qui te putavimus Christum, decepti sumus, dum modo te damnari videmus. Quorum non sunt scripta nomina in libro vitae a constitutione mundi. [Col. 1146B] Liber vitae jus divinitatis est, id est praescientia et praedestinatio omnipotentis Dei. Hi enim qui Antichristum sequentur non sunt ad vitam praedestinati, id est praeordinati, quia ex his nemo peribit, quos ab initio mundi Deus salvandos praedestinavit, de quibus Apostolus: Quos praescivit et praedestinavit conformes fieri claritatis suae (Rom. VIII). Novit enim Deus quibus dicturus est: Ite in ignem aeternum; et quibus: Venite, benedicti Patris mei (Matth. XXI). Videntes bestiam, id est diabolum. Quae erat in potentia magna ante adventum Filii Dei. Et non est, quia ablata est ei potestas, sicut supra dictum est, per passionem Flii Dei; vel fuit, quia in membris suis jam apparuit, et non est, quoniam adhuc membrorum caput per semetipsum necdum apparuit.

[Col. 1146C] Et hic est sensus: Qui habet sapientiam, hoc est, intellectus est illi necessarius in hoc loco. Qui habet sapientiam, hoc est intelligentiam. Septem capita, septem montes sunt, super quos sedet mulier et reges sunt septem. Frequenter dictum est, in unaquaque specie genus plerumque posse inveniri, sicut hic. Quod enim bestia, hoc septem capita, et septem montes, septemque reges, id est universa malorum pars, quae in praepositis tanquam in regibus constat, et subjectis plebibus.

Quinque ceciderunt. In quinque regibus accipe quinque sensus corporis, qui infantiam nostram regunt, quia naturaliter lenia tactu appetimus, sapora amamus, canora et consona quaerimus, odoriferis delectamur et pulchris visu. Reliqua his contraria [Col. 1146D] omni modo refugimus, quae sunt amara, dissona, fetida, aspera et turpia. Accedente vero aetate matura, hi quinque reges superius dicti desinunt, et succedit alius rex, aut intellectus, aut error. Hi sunt etiam quinque viri, de quibus Dominus Samaritanae dicit: Quinque viros habuisti, et nunc quem habes non est tuus vir (Joan. IV), quia error dominatur tui. Quod diximus de unoquoque, hoc etiam generaliter de genere humano intelligi potest, quia et unumquemque nostrum, et etiam totum genus humanum in tenera aetate, hi quinque sensus regunt. Adveniente autem matura aetate, succedit aut intellectus legitimus vir, aut adulterinus, qui est error. Iste est rex de quo loquitur sermo divinus: Unus, [Col. 1147A] inquit, est, ac si dicatur: Et ad perfectam aetatem intelligendi pervenerunt, et tamen errorem, suum super se regnare voluerunt. Et iste est rex totius corporis diaboli, quisquis talis est; unde de quibusdam Deum cognoscentibus, et tamen errorem sequentibus dicit Apostolus: Cum cognovissent Deum, non sicut Deum glorificaverunt, aut gratias egerunt, sed evanuerunt (Rom. I) in vanitatibus suis, etc. Quod autem sequitur, alius nondum venit, ad residuum corpus Antichristi pertinet, vel ad ipsum Antichristum, qui licet modo regnet in membris, tamen amplius et manifestius regnaturus est per seipsum. De quo sequitur: Et cum venerit, oportet illum brevi tempore regnare, id est, tribus annis et dimidio. Unde et Dominus in Evangelio dicit: Nisi [Col. 1147B] abbreviati fuissent dies illi, non fuisset salva omnis caro, sed propter electos breviabuntur (Matth. XXIV).

Et bestia quae erat et non est, et ipsa octava est, et ex septem est. Bestia quae erat in prioribus membris diaboli, in praecedentibus et subsequentibus, cum ipsa quae non est adhuc, sed ventura est, sicut diximus, juncta fuerit corpori suo, hoc est Antichristo, in novissimo tempore. Et septima erit, quia de eodem genere; et octava erit, quia septuplum transcendit malitiam et hypocrisim membrorum diaboli, qui nunc sunt vel fuerunt. Ad nihil enim aliud appellavit octavam, quae septima erit, nisi ut ostenderet quia septies tantum tunc dominabitur Antichristus in corpore suo, cum solutus fuerit, quamque nunc faciat. Sicut et Dominus dum in Evangelio [Col. 1147C] de uno maligno spiritu loqueretur, ut ostenderet quia pro septem unus est, statim subnectit: Tunc, inquit, vadit et assumit septem alios spiritus nequiores se (Luc. XI). Qui utique non diceret septem alios, nisi in uno etiam septem voluisset intelligi. Et in interitum vadit. De eodem corpore diaboli dicit, quod proculdubio cum capite suo peribit cum dies judicii advenerit, dicente Domino: Ite in ignem aeternum, etc.

Et decem cornua quae vidisti decem reges sunt, qui regnum nondum acceperunt. Temporibus Antichristi decem regna erunt in terra, sicut liber Danielis prophetae testatur, sed sicut idem Daniel dicit, quartum regnum erit in terra, quod majus erit omnibus regnis, et devorabit universam terram, et conculcabit et comminuet eam. Porro cornua decem [Col. 1147D] ipsius regni, decem reges erunt, e quibus ille tres interficiet, regem videlicet Aegypti, regem Africae, et Aethiopiae, caeteri autem subdent se illi. Et potestatem tanquam in reges una hora accipient post bestiam. Una hora intelliguntur tres anni et dimidius, quibus ipsi cum capite suo regnabunt. Post bestiam, id est, secundi ab eo in honore et dignitate erunt, accepta ab ipso capite. Et illi quidem reges jam regnant in avis et proavis, id est in suis similibus, sed tamen ad comparationem illius extremae potentiae, necdum perfecte regnum acceperunt, sicut et regnum Ecclesiae: erat quidem ante adventum Redemptoris in mundo, sed tunc amplius surrexit, cum caput ejus in carne apparuit. Sed hanc potestatem [Col. 1148A] post bestiam, id est, in subjectione illius tanquam membra, et illi subditi accipient.

Hi unum consilium habent. Contra Christum et membra illius, ut negent Christum, et confiteantur Antichristum. Sed consilium bestiae destruet Agni innocentia, juxta illud: Dominus dissipat consilia gentium (Psal. XXXII).---Et virtutem et potestatem suam bestiae tradent, id est, quidquid virium et fortitudinis habent, ipsi tribuent dicentes: Tibi gratias agimus, quia quidquid habemus, a te accepimus.

Hi cum Agno pugnabunt, et verbo et opere, ut fideles a fide illius separent; et Agnus vincet illos, quia constantiam dabit suis, ut ante possint occidi, quam a fide Christi separari, qui dicit: Gaudete, quia ego vici mundum (Joan. XVI). Vel vincet eos quando [Col. 1148B] damnabit illos cum capite suo diabolo. Quoniam Dominus dominorum est, et Rex regum. Ac si diceret: Etsi reprobi gloriam filiorum Dei amittent, tamen dominium ejus non evadent, sed semper eum Dominum sustinebant; utitur enim eis ad utilitatem sanctorum, etiam cum pugnat adversus eorum perfidiam. Secundum hunc sensum Nabuchodonosor servus Dei vocatur, et spiritus etiam malus Domini spiritus dicitur. Malus scilicet a se, Domini autem spiritus, quia a Deo creatus, et potestati illius subjectus. Et qui cum illo sunt electi et vocati et fideles, subauditur propterea reges exsuperant. Electi in Dei praedestinatione ante mundi constitutionem vocati per apostolorum praedicationem, fideles per bonorum operum exsecutionem.

[Col. 1148C] Et dixit mihi: Aquas quas vidisti, ubi meretrix sedet, populi sunt et gentes et linguae. Hic exponitur quod superius fuerat praemissum, quod scilicet bestia super aquas multas sedet. Quae aquae multae, sicut hic dicitur, populi multi sunt, ex omnibus gentibus et populis et linguis a diabolo decepti, maxime per libidinem, quae est mater omnium malorum. Meretrix enim super aquas sedet, quia dominationis regnum libido vitiorum in reprobis tenet. Vel certe quia ipsum regnum antiqui hostis ex multitudine populorum in fastu superbiae elevatur, ideo meretrix super aquas multas sedere dicitur.

Et decem cornua quae vidisti in bestia, hi odient fornicariam. Cum ipsa regna, quae per cornua designantur, ut supradictum est, sint bestia, id est omne [Col. 1148D] corpus diaboli, et ipsa bestia sit meretrix, id est omnis multitudo reproborum, decem cornua, vel bestia, odient fornicariam, hoc est, ipsi reprobi odient seipsos. Quod tripliciter potest intelligi; dum enim reprobi mala opera faciunt, seipsos odiunt, quia scriptum est: Qui diligit iniquitatem, odit animam suam; quia unde reprobi se amant voluntates sequendo, inde odisse se convincuntur. Quisquis enim diligit iniquitatem, odit animam suam; quoniam male amando animam suam, odit justitiam, et ideo aptat animam suam ad suscipiendam futurae famis miseriam. Aliter: reges et bestia odient fornicariam, quoniam amatores hujus saeculi odio se invicem persequuntur, quia si quis alium videt [Col. 1149A] ad altiora ascendere, quo ipse non potest, odio illum insequitur, quoniam semper inter superbos jurgia sunt. Hinc Paulus apostolus dicit: Invicem invidentes, invicem odientes (Galat. V). Vel certe cum viderint se miseri in judicio constitutos et damnatos, odient seipsos quod peccaverunt et post peccatum poenitentiam non egerunt. Sed nihil proderit tunc odisse malum quod fecerunt, quando ipso malo carere non poterunt. Et desolatam facient illam. Hoc est, seipsos facient extraneos a Deo propter peccata praeterita. Jam enim cum illis Deus non habitabit, qui est pacis et charitatis habitator. Hinc est quod Jeremiam lamentabili voce clamasse legimus: Quomodo sedet sola civitas plena populo? (Jer. IX.) Et nudam facient illam, subauditur a superioribus. Vestimenta fidelium sunt [Col. 1149B] sacramenta baptismatis, charitatis, atque innocentiae. Sed his vestimentis se nudant, quicunque baptismum iterant, vel se gravioribus criminibus maculant, et charitatis jura violant. Sunt autem et quidam, qui etiam in praesenti his vestimentis sunt nudi, sicut Judaei et pagani, qui neque baptizati sunt, neque charitatis mandatum custodiunt. Falsi quoque Christiani etsi habere videntur haec vestimenta, tamen in judicio cum illis nudi reperiuntur, quia ea quae habuerunt, male vivendo amiserunt. Pariter ergo nudi reperientur, quia reproborum corpus ex apertis infidelibus et falsis fratribus construitur. Et carnes suas commanducabunt, Isaias propheta dicit de reprobis, quia ignis eorum non exstinguetur et vermis eorum non morietur (Marc. IX). Ipsi ergo carnes [Col. 1149C] suas commanducabunt, quia poenis semper pascentur, semperque eos vermes comedent, et nunquam ad defectum, cum jugiter defecerint, pervenient. Et dum vermibus aeternaliter pastum praebebunt, quasi igni carnes suas manducabunt, quia poenam carnium suarum sustinebunt. Manducant enim carnes suas aeterno supplicio dediti, sed alienis dentibus, non suis, vermium scilicet immortalium, quos ipsi ad devorandum suis iniquitatibus exacuent. Et ipsam igni concremabunt, quia malis operibus deserviendo, ipsi sibi aeternum incendium quo crucientur, praeparaverunt, seque ultro pravis actionibus eisdem incendiis praecipites dederunt. Dum ergo suis iniquitatibus, quasi quibusdam lignis ignem quo comburuntur accendunt, ipsi se concremant. Sic enim usitata [Col. 1149D] locutione quod in ipsis contigerit, reprobi facere perhibentur, sicuti nos quemlibet seipsum interfecisse dicimus, qui periculum mortis cum posset non declinavit, vel seipsum incendisse, qui semet volens in ignem praecipitem dedit.

Deus enim dedit in cordibus eorum, ut faciant quod illis placitum est. Saepe Deus omnipotens iratus pro praecedentibus hominum peccatis, permittit eos facere unde illum amplius offendunt. Hinc est quod de quibusdam dicitur veritatem non recipientibus: Propter hoc dedit illos Deus in reprobum sensum, ut faciant quae non conveniunt (Rom. I). Hinc etiam dicitur indurasse cor Pharaonis, quod non merebatur emolliri. Dedit ergo Deus in cordibus infidelium, [Col. 1150A] propter praecedentem eorum infidelitatem, ut faciant quod illis est placitum. Quod quid sit, statim aperit cum subjungit: Ut dent regnum suum bestiae. Gratias illi agentes, et honorem et fortitudinem suam illi tribuentes, quasi ab ea perceperint omne quod habent. Non autem fuit Dei voluntas, qui nullam injustitiam vult, cui Psalmista dicit: Dilexisti justitiam, et odisti iniquitatem, ut reprobi contra Deum pugnantes, regnum suum bestiae traderent, sed praecedentium iniquitatum illorum merita exigunt ut reprobi in errorem a Deo ire permissi ita ambulent, ut misericordia parcentis non salventur, sed justitia punientis damnentur. Ac si diceret: Exigentibus illorum meritis, ita Deus eorum corda permisit obscurari, ut sic agerent, et hoc tam diu, donec consummentur [Col. 1150B] verba Dei. Id est, donec opere compleantur omnia, quae ante sunt praedicta. Quo in loco quaestio oritur, quare Dei verba consummare dicantur, cum ipse Dominus in Evangelio dicat: Coelum et terra transibunt, verba autem mea non transient (Matth. XXIV). Sed sciendum quia ad aliquid verba Dei consummantur, ad aliquid non transeunt. Consummantur ad hoc, ut quae promissa sunt opere compleantur: non transeunt vero, quia ea quae loquuntur, aeternaliter perseverant. Sermo enim Dei sententias in aeternum mansuras explicat. Praedictum est enim de Christo, quod veniens ad judicium, statuet a dextris oves, hoedos autem a sinistris, et dicet rex his qui a sinistris erunt: Esurivi, et non dedistis mihi manducare, etc., usquequo dicet illis: [Col. 1150C] Discedite a me qui operamini iniquitatem (Matth. VII). Consummabuntur haec Dei verba, cum ipse veniens ad judicium dicet reprobis: Ite in ignem aeternum, qui paratus est diabolo, etc. Tunc ibunt hi in supplicium aeternum (Matth. XXV). Promisit et sanctos statuendos ad dexteram, et gloriam se his daturum. Consummabuntur haec Dei verba, cum audierint: Venite, benedicti, Patris mei, etc. Sic namque dicitur, donec consummentur verba Dei, tanquam diceretur: Usquequo boni et mali recipient secundum quod eloquia Dei promittunt? Et mulier quam vidisti est civitas magna, id est omnis malorum multitudo. Quae habet regnum super reges terrae. Quia maxime malorum multitudo in regibus et hujus saeculi principibus in superbiam elevatur. Sic enim dicitur, civitas [Col. 1150D] magna habet potestatem super reges terrae, tanquam diceretur: Ipsum saeculi regnum in cunctis superbiae potentibus regnat.



CAPUT XVIII.

Et post haec vidi alium angelum descendentem de coelo. Sic videntur haec verba sonare, quasi spatium aliquod fuerit in hac revelatione inter visionem, sed non est ita. Uno enim die haec omnia vidit beatus Joannes, id est, die Dominico. Sic quippe dicitur, vidi alium, quasi diceret, vidi aliam visionem. Unus itaque angelus fuit, qui has visiones manifestavit, sed propter aliam visionem alium se vidisse angelum dicit. Sic et nos de quolibet dicimus: Alius mihi videbaris, cum illa et illa verba diceres: alius [Col. 1151A] nunc appares, cum dissimilia loqueris. Post haec, inquit, id est, post praecedentem visionem, vidi alium angelum de coelo descendentem. Iste angelus Christus est, qui est nuntius paternae voluntatis, et qui vitam aeternam suis nuntiat quotidie fidelibus. Quo in loco quaeritur, quomodo descendisse de coelo eum Joannes vidit, cum Filius Dei in divinitatis substantia cum Patre et Spiritu sancto ubique sit, juxta quod ipse per prophetam dicit: Coelum et terram ego impleo. Et iterum: Extra coelum et terram locus non est, ubi non sit Dominus. Sed descendit de coelo, non quo de loco ad locum transiret, sed quando in utero virginali suscepit animam et carnem, ut posset videri in nostra natura, qui invisibilis erat in sua. Descensio ergo illius nihil est aliud quam carnis [Col. 1151B] assumptio, de quo Paulus dicit: Qui cum informa Dei esset, humiliavit semetipsum, factus obediens usque ad mortem (Philip. II).---Habentem potestatem magnam. Haec potestas ad utramque ejus naturam potest referri, et ad divinam scilicet et humanam. Fuit enim haec potestas in ipso per divinitatem sine tempore, ante omnia saecula, quia sicut cum Patre et Spiritu sancto cuncta creaverat, ita cum Patre et Spiritu sancto omnia possidebat. Haec etiam potestas data est ei in tempore, quando post triumphum resurrectionis data est ei potestas in coelo et in terra, ut in nomine Jesu omne genu flectatur, coelestium, terrestrium, et infernorum (Ibid.). De hac enim ipse resurgens a mortuis dicit: Data est mihi omnis potestas in coelo et in terra. De illa vero quam ante [Col. 1151C] tempora habet cum Patre, Daniel dicit: Potestas ejus, potestas aeterna; et terra, id est, Ecclesia electorum illuminata est a gloria ejus, id est, a potestate ejus. Ipse enim tenebras infidelitatis et ignorantiae et peccatorum evacuavit a cordibus fidelium, qui est lux vera illuminans omnem hominem venientem in hunc mundum. Unde scriptum est: Populus qui ambulabat in tenebris vidit lucem magnam; habitantibus in regione umbrae mortis, lux orta est eis (Isaiae IX). Nam et ipse de seipso dicit: Quandiu in mundo sum, lux sum mundi (Joan. IX). Et alibi de eo scriptum est: Lux venit in mundum, et dilexerunt homines magis tenebras quam lucem (Joan. III). Quia iste angelus ad destruendam venit potentiam diaboli, recte fortis perhibetur, utpote contra fortem fortior, contra robustum [Col. 1151D] robustior advenisse insinuetur. Quia vero ad evacuandam humanam sapientiam accessit, bene terra a gloria illius illuminata pronuntiatur, ac si diceretur: Contra tumentem saeculi potestatem magna potestas, contra falsae doctrinae tenebras verae scientiae lux apparuit. Potest etiam et iste angelus intelligi primus ordo praedicatorum, qui fuit in apostolis et apostolicis viris. Nam et per ipsos loquebatur Christus, qui est magni consilii angelus. Hinc est quod Joannes vox clamantis Christi dicitur. Et Paulus dicit: An experimentum quaeritis ejus qui in me loquitur Christus? (II Cor. XIII.) Qui angelus de coelo descendisse dicitur, quia quidquid sancti praedicatores habent, seu in doctrina, seu in opere, coelitus illis datum est. [Col. 1152A] Hinc etenim Jacobus dicit: Omne datum optimum, et omne donum perfectum desursum est, descendens a Patre luminum (Jac. I). Ipse quoque habet potestatem magnam, quam ab ipso suo capite percepit, quando Petro, qui est princeps praedicatorum, dictum est: Quodcunque ligaveris super terram, erit ligatum et in coelis: et quodcunque solveris super terram, erit solutum et in coelis (Matth. XXIII). Et terra, hoc est, Ecclesia illuminata est a majestate ejus, quia sua praedicatione totum mundum infidelitatis circumdatum tenebris, repletum lumine fidei, quando praedicaverunt ubique, incipientes ab Jerusalem, et pervenientes usque ad terminos universae terrae, quoniam ante defecit eis terra quam lingua. Hinc Psalmista dicit: In omnem terram exivit sonus eorum, [Col. 1152B] etc. (Psal. XVIII).

Et exclamavit in forti voce dicens. Fortem vocem intelligimus praedicationem Christi, qui ait: Poenitentiam agite, appropinquabit enim regnum coelorum. Quae scilicet vox ab ipso Domino, postea per apostolos totum orbem clamore complevit. Et vox ista fortis fuit, quia fortissima limina regni gentium destruxit. Cecidit, cecidit Babylon. Postquam in superbiam se erexit. Unde est: Dejecisti eos dum allevarentur (Psal. LXXII), vel cecidit jam in Dei praesentia. Novit enim Dominus, qui pertineant ad Babylonem, et casuri sunt in perpetuam damnationem. Qui etiam jam ceciderant in capite suo de coelo, qui per superbiam ab illa coelesti aedificatione irreparabiliter corruit. Et facta est habitatio daemoniorum, et custodia omnis [Col. 1152C] spiritus, immundi et custodia omnis volucris immundae. Quantum ad litteram pertinet, hoc de Babylone dicit, quae capta a Medis et Persis, interfecto Balthasar, destructa est, nec diu ibi postea habitaverunt homines, quia in solitudines sempiternas est redacta, viaque est pro ca aedificata. Et ubi quondam erant pulcherrimae et praecipuae inhabitationes hominum, ibi sunt modo inhabitationes daemonum et bestiarum, ibique inhabitant dracones, serpentes, et volucres diversi generis. Ipsa autem Babylon istam significabat, quae ex multitudine constat reproborum, in qua est omnis custodia omnis spiritus immundi, quia videlicet ibi in cordibus pravorum hominum, velut in carceribus, daemones tenentur inclusi. Qui immundi dicuntur propter spurcitiam omnium peccatorum, [Col. 1152D] in quibus versantur. Ipsi quoque sunt volucres immundae, qui per hunc aerem discurrunt usque ad diem judicii, exspectantes damnationem suam, juxta illud Judae Jacobi: Angelos vero qui non servaverunt principatum, sub caligine hujus aeris tradidit cruciandos in judicium diei (Jud. 6). Sive etiam immundas volucres possumus intelligere leves et superbos homines, qui in eadem Babylone morantur. Maligni ergo spiritus propter malitiam, daemones: propter carnis illecebras, spiritus immundi: propter mentis vero elationem, volucres appellantur. De his volucribus et bestiis Isaias plura loquitur: Omnes, inquit, bestiae ludent ibi, et erit cubile draconum, et vascua siruthionum, et occurrent [Col. 1153A] daemonia onocentauris, et pilosi clamabunt alter ad alterum (Isa. XXXIV).

Et de ira fornicationis ejus biberunt omnes gentes. Id est vindictam peccatorum illius omnes gentes sustinebunt. Et reges terrae qui cum illa fornicati sunt. Hoc est principes hujus saeculi, qui cum semetipsis fornicati sunt diligendo terrena plusquam coelestia, vel etiam immunditiam carnis sectando aut idola colendo. Et isti enim vindictam sanguinis sustinebunt, quoniam ipsi principes malorum sunt, ideoque in societate Babyloniorum consistunt. Et mercatores terrae de virtute deliciarum ejus divites facti sunt. Mercatores terrae appellantur, quia animam suam venalem faciunt, nec timent committere peccata, tantum ut honores hujus saeculi et dignitates sibi acquirere [Col. 1153B] possint. Isti de virtute deliciarum ejus, hoc est de ambitione saecularis pompae divites facti sunt, non virtutibus, sed peccatis. Isti sunt mercatores, qui pro abundantia temporali suas animas commutant infelici mercatu. Notandum autem quod in hoc loco tres personae reproborum, et tria comprehenduntur genera peccatorum, in quibus et omnes iniqui designantur, et omnia peccata, gentes scilicet subjectae, reges illarum, et mercatores. Hoc duces et principes, qui suas animas venales faciunt, ut acquirant comitatus et episcopatus, caeterasque dignitates hujus saeculi. Tria autem genera vitiorum sunt: lascivia, gastrimargia, et avaritia, a quibus omnia peccata prodeunt. In nomine enim fornicationis lascivia voluptatum: in virtute deliciarum, gulae appetitus: [Col. 1153C] in ditatione, mercatorum avaritia designatur.

Et audivi alteram vocem dicentem: Exite de illa, populus meus. Vox ista, vox intelligitur Dei omnipotentis, qui quotidie clamat, hortans electos sive per doctrinam fidelium, sive per internam inspirationem, ut exeant de Babylone. Sed illam vocem, quae fit in aure per officium praedicatorum, simul audiunt boni et mali: istam autem quae fit in corde, soli audiunt justi. Dicit ergo: Exite de illa, populus meus, non corpore, quia non potestis, sed mente. Quod statim manifestat cum subjungit: Et ne participes sitis delictorum ejus. In praesenti enim vita, corpore quidem boni cum malis morantur, sed tamen moribus et vita longe ab eorum consortio distant. Idcirco [Col. 1153D] ipsa vox Dei monet, ut exeant de ea mente et moribus et vita, non corpore: et ne participes sint delictorum illius, ne forte fiant et socii poenarum. Quod si socii fuerint culpae, similes erunt tormento. Si autem ab eorum vita fuerint separati, separabuntur in poena. Quod in Lot probare possumus, qui cum corpore quidem morabatur in medio iniquorum, sed mente procul erat ab eorum conversatione. Ideoque caeteris pereuntibus, ipse solus meruit liberari. Et non accipiatis de plagis ejus. Ac si diceret: Idcirco videte ne participes sitis delictorum ejus, ne forte cum peccata illius fuerint consummata, pariter cum illa incipiatis affligi. Quorum enim vitam similem habere in peccatis noluistis, ultionem cum eis parem [Col. 1154A] non recipietis: verum hoc non nostris meritis, sed misericordia fiet ipsius Salvatoris.

Quoniam pervenerunt peccata ejus usque ad coelum. Peccata illorum perveniunt usque ad coelum, qui nolentes agere poenitentiam, contra Deum habitatorem coeli elevantur, quia si potuisset fieri, justum judicium ejus voluissent eludere. Isti tempus sibi datum ut agant poenitentiam, vertunt in augmentum culpae, et unde diutius exspectantur, inde districtius ferientur. Ideoque recte Babylon nequaquam ante ad plagas pervenit, nisi cum peccata ejus ad coelum pertingunt: quia qui converti a pravitatibus nolunt, et exspectantur adhuc ut amplius delinquentes durius feriantur, non nisi consummatis delictis damnabuntur. Unde Apostolus dicit: Ut impleant peccata sua semper (I [Col. 1154B] Thess. II). Et haec quidem specialiter de singulis Babyloniae membris dicuntur. Caeterum generaliter tunc peccata ejusdem corporis usque ad coelum perveniunt, cum novissime principaliter vel pleniter contra Deum in superbiam erigitur, quando adunata compage membrorum, conjuncto etiam per Antichristum capite membris, immanitas transgressionis ejus indicat, quia non est ultra quo peccando transeat. Vox ergo qua dicitur: Exite de ea, populus meus, et ne sitis participes delictorum, toto quidem nunc tempore aures electorum pulsat, sed tunc instantius clamabit, cum jamjamque delictis coelum tangentibus, perfida civitas ad debitas suppliciorum plagas in articulo diei pervenerit. Dicatur ergo: Exite de ea, populus meus, etc. Ac si diceretur, ut [Col. 1154C] aeternis verberibus cum reproba civitate non affligammi, dum adhuc modicum tempus superest, participationem delictorum fugite, quoniam jam terminus appropinquabit, quo peccata debitum finem accipiant. Et recordatus est Dominus Deus iniquitatum ejus. Recordari dicitur Deus, non quod aliquando oblivionem patiatur, sed more nostro Scriptura loquitur, condescendens fragilitati nostrae, sicut supradictum est. Videtur enim oblivioni tradere bona justorum, et facta impiorum, quando istos permittit affligi, illos autem honoribus et dignitatibus pollere. Econtra in judicio, facta bonorum videbitur recordare, cum eos pro suis bonis remunerabit operibus: et bona impiorum oblivioni tradet, qui in praesenti remunerationem recipiunt, unde illis dicentibus: [Col. 1154D] Nonne in nomine tuo prophetavimus, Daemonia ejecimus, et virtutes multas fecimus (Matth. VII)? dicet illis: Amen dico vobis, nescio vos (Matth. XXV).

Reddite illi sicut ipsa reddidit vobis. Alloquitur hic sermo divinus chorum doctorum, quibus Babylon, hoc est, multitudo reproborum mala intulit. Ubi notandum, quia non dixit, facite illi sicut ipsa fecit vobis, sed reddite illi sicut ipsa reddidit vobis. Si enim diceret, reddite illi sicut illa fecit vobis, manifestum esset. Ecclesia enim in suis principibus judicabit omnes reprobos, quibus Dominus dicit: Sedebitis super sedes duodecim, judicantes duodecim tribus Israel (Matth. XIX). Sed quia saepe Deus omnipotens per reprobos mala bonorum purgat, idcirco [Col. 1155A] dicitur fidelibus: Reddite illi, sicut illa reddidit vobis. Ac si diceretur, sicut illa antea vindictam meam exercuit de vobis, sic vos meam injuriam vindicate de illa. Et duplicate duplicia secundum opera ejus. Id est, in corpore et anima punite illam: vel certe duplici poena tradite illam, calori scilicet, et frigori. In inferno enim reprobi cum anima et corpore cruciabuntur, et duplici poena torquebuntur. Cum enim impii in tempore peccaverunt, aeternaliter punientur, quia Deus ad judicium veniens, non tantum opera, quantum singulorum affectus et voluntates judicabit. Reprobi quippe si fieri posset aeternaliter optarent vivere, ut semper possent peccare, et ideo semper sustinebunt tormenta, qui semper si fieri posset cuperent perpetrare peccata. In poculo quo [Col. 1155B] miscuit vobis, miscete illi duplum. Quid poculum nisi tormentum exprimitur passionis, quo martyres afflixerunt reprobi in praesenti vita? Ait ergo, In poculo quo miscuit vobis, miscete illi, id est sicut vobis afflictionem tribulationis intulit, ita et vos modo illi inferte tormenta, et vestro judicio damnate illam.

Quantum glorificavit se, et in deliciis fuit, tantum date illi tormentum et luctum. Haec omnia jam superius dicta fuerant. Sed propter diversorum diversae significantur personae, una plus, alia minus delinquens, ac si diceretur: In quantum quis gloria temporali laetitiaque deditus, ac voluptatibus resolutus est, intantum date illi tormentum et luctum, id est unicuique secundum opus suorum actuum tribuite. [Col. 1155C] Propter discretionem enim poenarum haec ipsa impia civitas tantum recepit quantum deliquit, sed tamen nihil poenarum illi deerit: et quae temporaliter peccavit, aeternis cruciabitur tormentis. Quia in corde suo dicit: Sedeo regina, id est, in honore et dignitate sum constituta, sicut regina sedet in gloria et honore. Et vidua non sum. Quia virum habeo, et ejus amissione, luctum non videbo. Loquitur haec meretrix, id est civitas reproborum, dum gloriatur in principibus nequam, et regibus hujus saeculi, sicut fuit Nero et Domitianus. In quibus divitiis et honoribus maximis exaltata, putabat se cum eis aeternaliter regnare et vivere, et nunquam eos amittere, ut in eorum amissione lugeret, sicut lugere solent mulieres viros, dum eos amittunt. Vel aliter: Sicut [Col. 1155D] Ecclesia proprium habet virum, id est Christum, ut ait Apostolus: Despondi enim vos uni viro virginem castam exhibere Christo (II Cor. XI): ita meretrix, id est, civitas reproborum adulterino juncta est viro, id est diabolo, a quo putat se regi, et in hoc mundo regnare, quae dum praesentibus delectatur luxuriis, aeternum non praecavet supplicium, sed tantum temporalibus affluens deliciis, in his vitam suam ponit, nunquam se putans vitam temporalem amittere, ut ipsa luctum quem reprobi in supplicio sempiterno sustinent patiatur. Aliter, electorum animae virum habent proprium, id est spiritualem intellectum, a quo ad aeternam salutem reguntur, ut intimo discretionis examine terrena cuncta despiciant, [Col. 1156A] supernis inhient. Econtra, meretrix cum erroneo intellectu ad interitum tendit spirituali intellectu intima cordis sui disponere se jactat. Hic enim locus superioribus jungitur, ubi dicitur, quod quinque reges ceciderunt, et unus superest. Quinarius siquidem numerus pertinet ad quinque corporis sensus, quibus post infantiam cadentibus in homine, surgit in infidelibus error, in fidelibus autem rationabilis intellectus, qui est vir fidelium. Porro reprobi non istum, sed erroneum intellectum habent, quasi virum. Hinc est quod mulieri Samaritanae Dominus dicit: Quinque enim viros habuisti, et nunc quem habes non est tuus vir (Joan. V). Quasi diceret, non habes rationalem intellectum, sed error dominatur tui. Cum itaque improba civitas rationabili careat [Col. 1156B] intellectu, putat se falsa aestimatione habere virum, dicens: Vidua non sum, quia intellectum mentis habeo, et luctum non videbo, quasi fulta intellectu, et virtutibus in gaudio perseverabo.

Ideo in una die venient plagae ejus. Vel in una hora, tempore scilicet judicii, quoniam subito dum non speratur veniet Christus ad judicium, ut reddat unicuique secundum opera sua. Quae sunt autem plagae istae, aperit cum subjungit, mors et luctus. Has plagas per contrariam partem intelligere possumus, id est ex consideratione praemiorum, quae sancti sunt percepturi. Primum enim attendamus quae sit mors corporis, mors corporis est absentia animae, mors animae absentia Dei: quia anima quae peccaverit, ipsa morietur (Ezech. XVIII). Electi enim habentes Deum, [Col. 1156C] habebunt vitam, juxta illud: Haec est vita aeterna, ut cognoscant te verum Deum, et quem misisti Jesum Christum. (Joan. XVII.) Ideoque perpetuo vivent, quia in paersentia vitae manebunt. Quam vitam, id est Deum, cum amiserint reprobi, mortem incurrent, quia cum eo partem habebunt, cui nomen est mortis, sicut supra legimus: Et sanctis gaudentibus et laudes creatori suo decantantibus, juxta illud: Beati qui habitant in domo tua, Domine, in saecula saeculorum laudabunt te (Psal. C). Miseris erit luctus juxta illud: Vae vobis qui ridetis nunc, quia lugebitis (Luc. VI). Quia enim praesentibus delectati deliciis nolunt ultionem pavere futuram, laetantes cum male fecerint, ideo in brevi tempore descendentes ad inferos, luctu perpetuo moerebunt. Et fames. Societati justorum praesens [Col. 1156D] erit omnipotentis Dei vultus, in cujus conspectu satiabuntur aeterna refectione. Juxta illud Psalmistae: Satiabor dum manifestabitur gloria tua (Psal. XVI). Cum ergo reprobi Deum perdiderint, qui est sanctorum refectio, famen aeternam sustinebunt. Ad ultimum autem igni comburentur. Cum audierint: Ite in ignem aeternum, qui paratus est diabolo et angelis ejus (Matth. XXV).---Quia fortis est Dominus qui judicabit illam. Idcirco fortis Dominus qui judicabit illam dicitur, quia nullius poterit precibus flecti. At idcirco in aeternum cruciabitur, quia nullus angelorum, aut hominum audebit, vel valebit vel cupiet Deo obviare, cum dederit fortem damnationis sententiam in reprobos.

[Col. 1157A] Et flebunt et plangent se super illam reges terrae. Hic fletus regum dupliciter potest intelligi. Reges enim in malam partem ponuntur in hoc loco, et significant reprobos in hoc saeculo divites, et in terreris rebus suam spem collocantes, ipsique reges, sicut Babylon civitas meretrix. Ideoque quod dicit, Qui cum illa fornicati sunt nihil est aliud, nisi cum seipsis fornicati sunt, plus terrena quam Deum diligentes, vel immunditiae carnis servientes. Et in deliciis vixerunt. Hoc est in honoribus et dignitatibus, comedentes et bibentes, et voluntates suas sequentes. Isti itaque in die judicii, tota mundi gloria in qua sunt confisi pereunte, flebunt et plangent, sola praeteritae vitae poenitentia remanente, dicentes: Quid nobis profuit superbia nostra, aut [Col. 1157B] divitiarum jactantia quid contulit nobis? Transierunt omnia tanquam umbra (Sap. V). Vel certe ex praesenti tempore hoc intelligere possumus, in quo reproborum superstites, considerantes mundi gloriam deperire: sive per paganorum interfectionem, sive per diversarum gentium contritionem, plorant et deflent, quia amor illorum et gloria transit. Plangent enim illorum interitum, qui simul cum vita divitias amiserunt, et metuunt ne eis similia eveniant, dum et tormentum sibi futurum et praeteritorum poenas inspiciunt, unde subjungitur: Videntes fumum incendii ejus. Per fumum enim illius civitatis, diminutio intelligitur rerum temporalium. Quam dum impii vident, considerantes ut dictum est quorumdam interfectionem, et gentium etiam vastationem, [Col. 1157C] plorant et lugent, eo quod gloria illorum pereat, et ipsa praesens tribulatio ignem aeternum praecedat. Sicut fumus indicium est flammarum, sic et praesens tribulatio specimen esse videtur futurorum. Dum ergo tales praesentes tribulationes attendunt, et poenam etiam quae sequitur inspiciunt, flent et dolent, timentes ne sibi similia eveniant, ut scilicet mundi gloria exspolientur, et praesentibus bonis et deliciarum affluentiis nudentur.

A longe stantes propter timorem tormentorum ejus. Quod in judicio minime licebit eis facere, quando simul omnes casus apprehenderit ruinae. Caeterum in hac vita longe stant, non corpore, quia post modicum transituri sunt ad eorum societatem, sed animo dum unusquisque sibi metuit, quod alterum per calumnias [Col. 1157D] et potentiam pati videt. Optaret enim si fieri posset, separari, et ab eorum tormentis, et ab eorum exspoliatione, ita ut temporalia semper possideret, et ad infernum non transiret, semperque optaret vivere, ut semper posset peccare. Quid autem de mundi destructione dicant, audiamur: aiunt enim: Vae, vae civitas illa magna Babylon, civitas illa fortis. Plorant enim, quia simul et divitias et vitam amisisse contigit, quia si possent, voluissent semper in deliciis vivere, et nunquam hanc miserabilem vitam amittere. Magna autem dicitur Babylon, quia in toto mundo distenditur, vel propter multitudinem reproborum, sicut etiam propter enormitatem scelerum. Fortis quoque dicitur non in bono, [Col. 1158A] sed in malo et in persecutione sanctorum, quos diversis afflixit modis et interfecit. Quoniam una hora venit judicium tuum. De qua hora Joannes apostolus dicit: Filioli, novissima hora est (I Joan. II), a passione Christi scilicet usque ad finem saeculi. Tota namque hac hora, id est, in omni praesenti tempore damnantur reprobi. Quorum utique judicium singulis advenit, quando quotidie exuti corporibus damnantur apud inferos. Et quia in praesenti tempore de perpetratis facinoribus temporaliter etiam cruciantur, recte nunc fumare Babylon dicitur, ut quandoque sempiternis tormentorum flammis concremetur.

Et negotiatores terrae flebunt et lugebunt super illam. Qui sint isti negotiatores supra jam dictum [Col. 1158B] est, qui scilicet venales suas animas faciunt, nec metuunt eas perdere, tantum ut honores et dignitates sibi possint acquirere. Vel certe negotiatores sunt, qui ut gloriam et divitias saeculi hujus sibi aggregare valeant, de loco ad locum transeunt, nec unquam vel ad modicum quieti indulgent, qui dum vident quaedam loca clade desolata, gladio consumpta, hostili invasione praedata, deflent, eo quod mundi gloria pereat, de qua laetabantur. Quoniam merces eorum nemo emet amplius. Sic enim dicunt: Quoniam omnium gloria pereunte, non erunt merces quas nos emamus, nec erunt qui nostras merces emant, ut eorum pretio ditemur. Dolent enim quod ad praesens perdunt inviti, nec amant quod in aeternum possidere poterant voluntarii.

[Col. 1158C] Merces auri et argenti, et lapidis pretiosi et margaritae, et byssi et purpurae et serici et cocci, et omne lignum thyinum, et omnia vasa eboris, et omnia vasa de lapide pretioso et aeramento et ferro et marmore, subauditur, nemo emet amplius. Hic manifeste ostenditur, quia reprobi ea perire dolent, quae ad quinque sensus corporis pertinent. Neque enim aliud attendunt, nisi ut his delectentur, quae exterius per quinque sensus corporis percipiunt. Qui idcirco ea quae vel sensibus corporis suavia, vel exterioribus sunt usibus accommoda deficere solent. deflent, quoniam in his omnem suam prosperitatem esse deputant. Aurum enim et argentum et caetera, ad sensum oculorum rediguntur, quae intantum a carnalibus ardentius desiderantur, quantum rariora [Col. 1158D] a caeteris inveniuntur. Quod si spiritualiter ista intelligere volumus, libet prius inquirere qualiter electorum divitias significent nunquam perituras, et sic demum quibus modis ea sibi fallaciter pars adversa usurpare nitatur demonstrare. In auro itaque radians sapientia significatur, de qua scriptum est: Accipite sapientiam sicut aurum. Argenti autem nomine sacra figurantur eloquia. De quibus Psalmista dicit: Eloquia Domini eloquia casta, argentum igne examinatum (Psal. XI). Lapidis vero vocabulum cum singulari numero ponitur, ipse Salvator omnium per eum designatur, de quo scriptum est: Ecce pono in Sion lapidem summum angularem electum pretiosum, et qui crediderit in eum non confundetur (I Pet. II). Cum [Col. 1159A] autem plurali numero inseritur, membra ejusdem Redemptoris per eum figurantur, quibus apostolus Petrus dicit: Et vos tanquam lapides vivi superaedificamini domos spirituales (I Petr. II). Margaritae etiam nomine, in singulari numero, Dominus Jesus Christus: in plurali vero apostoli ejusdem figurantur. De quibus in hac eadem Apocalypsi dicitur: Et duodecim portae duodecim margaritae sunt per singulas. (Apoc. XVIII.) In bysso vero justificationes sanctorum intelliguntur. In purpura martyrium. In serico virginitas. In cocco vera charitas. In ligno thyino, ac pretioso, constantia durabilis. In ebore virtutum pulchritudo. In aere fortitudo et longanimitas, vel certe praedicationis sonoritas. In ferro subtilitatis acumen. In marmore invicta humilitas. Haec denique [Col. 1159B] omnia plerumque se habere obumbrata verisimile gloriatur bestia, vel civitas meretrix, cum in auro, vel in argento philosophorum et haereticorum doctrinam ostendit. In lapide pretioso, ac margarita, pseudochristos vel pseudoprophetas, atque haeresiarchas opponit. In bysso injustitiam obtentu justitiae adopertam. In purpura interfectionem haereticorum tegmine martyrum Christi velatam. In serico corruptionem mentis integritate carnis oppansam. In cocco simulationem charitatis crudelitate palliatam. In ligno thyino ac pretioso, durabili constantia, mentis obstinationem obumbratam. In ebore simulatione virtutum, vitiorum turpitudinem obtectam. In aere, fortissimae praedicationis tegmine, durabilem atque sonorabilem perfidiam palliatam. [Col. 1159C] In ferro autem, acumine subventionis astutiam deceptionis caelatam. In marmore humilitatis similitudine falsae subjectionis, muscipulam obumbratam anteponit. Quia ergo haec omnia falsae religionis obtentu velata confunduntur, atque ad interitum tolluntur, recte mundus in reprobis iisdem divitiis inops effectus florere describitur.

Et cinnamomum et amomum et odoramentorum, et unguenti, et thuris, et vini et oleae et similae et tritici et jumentorum et ovium et equorum et rhedarum et mancipiorum et animarum hominum. Subauditur semper a superioribus, merces nemo emet amplius. Ex his quaedam pertinent ad olfactum, quaedam autem simul ad olfactum et tactum. Cinnamomum enim et amomum diversorumque odoramenta pigmentorum, [Col. 1159D] et thus ad olfactum, unguentum vero ad tactum simul et olfactum redigitur. Verum quaeramus, ut coepimus, qualiter illa, quae in bonum istae species significant, usurpet pars adversa, quibusque ablatis amariter defleat. Per cinnamomum quippe et amomum, odor designatur virtutum, unde Ecclesia dicit: Sicut cinnamomum et amomum aromatizans odorem dedi. Hinc Paulus dicit: Christi bonus odor sumus Deo in omni loco (II Cor. II). In diversorum vero odoramentis pigmentorum et thure, orationes exprimuntur sanctorum. Hinc enim in Canticis sponsi voce in laudem Ecclesiae dicitur: Quae est ista quae ascendit per desertum sicut virgula fumi ex aromatibus myrrhae et thuris, et universi pulveris [Col. 1160A] pigmentarii (Cant. V)? Et per Psalmistam dicitur: Dirigatur oratio mea sicut incensum in conspectu tuo (Psal. C). Unguenti quoque nomine ipsa divinitas incarnata intelligitur. Cui in Canticis canticorum dicitur: Unguentum effusum nomen tuum (Cant. I). Et alibi: Odor unguentorum tuorum super omnia aromata (Ibid.). Jam vero, si attendamus qualiter haec fraudulenter se habere dicat pars adversa, quibusque ablatis vehementer videatur affligi, in cinnamomo et amomo fetentem vitam haereticorum, sub obtentu odoris, qui manat ex virtutibus sanctorum imitandam opponit. De quibus dicitur econtra: Et erit pro suavi odore fetor (Isaiae III). In diversis autem odoramentis, fictam hypocritarum sedulitatem orandi bene orantium similitudine obumbratam, objicit. In unguento [Col. 1160B] vero pseudochristianorum asperitatem sub velamine lenitatis Christi tectam ostentat. Quarum simulationum subtractis auctoribus, amariter mundus flere describitur, sicut flevit Nero, necato Simone mago, et sicut moesti facti sunt haeretici ex morte Arii, qui eum nec damnatum imitari desierunt. Vinum et oleum, simila et triticum pertinent ad gustum, quaeque ita fauces illiciunt, ut et ea quae in veritate significant, electorum demulceant cordis palatum, et ea quae ex eorum falsa imitatione assumunt, suavia credantur meantibus reproborum. Per vinum quippe novum designatur testamentum, quod auditorum mentes debrians, mundi concupiscentiis insensibiles reddit, unde Dominus in nuptiis aquam vinum fecisse narratur. Quid autem per oleum, nisi [Col. 1160C] unctio Spiritus sancti figuratur? Unde Psalmistae voce redemptori nostro dicitur: Dilexisti justitiam et odisti iniquitatem, propterea unxit te Deus, Deus tuus oleo laetitiae prae consortibus tuis (Psal. XLIV). Per similam vero et triticum, caro Redemptoris nostri exprimitur, qua fideles quotidie sanantur. Quae scilicet dum pars reprobae civitatis obumbrata bestiae seductione se putat habere, tanto amplius dolet, si contigerit perdidisse, quanto magnarum opum divitias ista significare videntur. Nam vinum et oleum amisisse dolent, cum vinacia et amurcam perdiderunt. Similam et triticum perdidisse se gemunt, cum zizania et paleas amiserunt. Aestimant enim verae fidei praedicatores subtractos, spirituali doctrina repletos, Spiritus sancti illustratione afflatos, [Col. 1160D] coelestibus sacramentis ad vitam enutritos, cum pravae haereseos seductores corrupta sententia infectos, spiritu daemoniorum plenos, abusione divinorum sacramentorum damnatos, vellent, imo si possent de mundo sublatos gauderent. Porro jumenta, oves et equi, et caetera usibus exterioribus sunt apta, quoniam juvant homines sive in equitando, sive in ferendo onera. Rheda autem quae hic commemoratur, genus vehiculi fuit apud antiquos, et est forsitan adhuc similis plaustris rusticanis, divitibus hujus saeculi ad sedendum praeparata, quae etiam alio vocabulo, currus vocatur. Hujusmodi enim currus venduntur, et inde merces acquiruntur, sicut legimus in libro regum de Aegypto exire quadrigam quae [Col. 1161A] vendebatur sexcentis siclis argenti. Cum autem dixit, et mancipiorum merces, subaudis nemo emet amplius: merito quaeritur, quare subjungit, et merces animarum hominum. Nunquid enim mancipia sine animabus vendi possunt aut emi? Non utique, sed in his verbis aliud aliquid intelligitur. Sunt enim quaedam mancipia, quae tantummodo corpore venduntur, animae vero illorum in libertate permanent, sicut hi qui venduntur Christianis, et cum corpore sunt servi, anima per fidem rectam sunt liberi. Sic enim venundatus est Joseph: qui cum esset servus corpore, liber erat anima, unde et eum domina ad peccatum trahere non potuit. Tales itaque non in anima venduntur, quia solummodo ad exteriorem servitutis conditionem pretiis distrahuntur, [Col. 1161B] manente interius animae libertate. Plerique autem simul anima captivantur et corpore, sicut hi qui paganis aut Judaeis venduntur, quoniam ipsi quos emunt, secundum legem circumcidunt, et servos non solum corpore, sed etiam in anima faciunt: ut sicut domini, ita et servi servitutis nexu sint alligati. Propter has itaque duas venditiones, distinctionem fecit sermo divinus inter mercem mancipiorum et animarum hominum. Sed et istae singulae species electos significant, quas eadem bestia fraude se habere ostendit, et perdidisse dolet. Jumenta quippe electos significant, qui cum Psalmista dicunt, Ut jumentum factus sum apud te (Psal. LXXII). Oves quoque sanctos exprimunt, quibus Dominus ait: Ecce ego mitto vos sicut oves in medio luporum (Matth. X). Et Petro dicitur: [Col. 1161C] Pasce oves meas (Joan. XXI). Sed et equorum vocabulo praedicatores intelligi nulli dubium est, dicente propheta: Misisti in mare equos tuos. Rhedarum etiam nomine eosdem praedicatores novimus designari, attestante Eliseo, qui ascendente Elia plorat, dicens: Pater mi, Pater mi, currus Israel et auriga ejus (IV Reg. II, XIII). Mancipiorumque vocabulo ipsi exprimuntur electi, qui toto mentis desiderio Dei se subjiciunt servituti, in cujus potestate consistere se noverunt, dicentes cum Psalmista: Sicut oculi servorum, et caetera, usque, ita oculi nostri ad Dominum Deum nostrum (Psal. CXXII). Quo contra pars bestiae supernis judiciis desolato mundo, amisisse se dolet jumenta, oves, equos et rhedas, id est ad portanda suorum onera viros [Col. 1161D] fortes atque innocentes, cum debiles ad omne opus bonum, et noxios in malum amiserit, gemit se perdidisse mundo exterius mortuos, cum interius nequiter eosdem viventes perdiderit.

Et poma desiderii animae tuae discesserunt a te. Hoc etiam fit, quando hostes de regno insurgentes in regnum, non solum depopulantur urbes, sed etiam omnia ligna regionis vastant, et incendio cremant. Et ista tam ad conspectum quam ad gustum pertinent. Unde habemus in Genesi, quod viderit mulier lignum pulchrum visu et ad vescendum suave, et tulit de fructu illius et comedit: deditque viro suo. Notandum autem quod cum in caeteris majoribus rebus, plus soleant homines delectari, solummodo [Col. 1162A] poma desiderii animae dicit esse: unde ostenditur quia non solum in majoribus, sed etiam in minimis valde offenditur, si immoderate et ultra quam debent appetuntur. Poma vero in sacro eloquio virtutes sanctorum significant, unde est: Emissiones tuae paradisus malorum punicorum cum pomorum fructibus (Cant. IV). Dicit ergo se pars bestiae omnia simulate habere, quae in veritate possidet Agnus. Et omnia pinguia. Id est crassa. Et praeclara perierunt a te, et amplius illa jam non invenient. Ista ad gustum vel gastrimargiam redigenda videntur. Haec itaque omnia, quae secundum quinque corporis sensus reprobi tractant, pereunte mundo deplorant, quia nesciunt aliud cogitare, nisi quae exterius considerant. Et dum vident alios transire per mortem [Col. 1162B] et afflictionem ab hac vita, ipsi eorum superstites interitum illorum qui mundi gaudium reliquerunt, deplorant, timentes ne sibi similia eveniant. Significant etiam et haec ut caetera aliquid bonorum, dum ostendunt simulationem impiorum. Nam cum Psalmista dicat: Sicut adipe et pinguedine repleatur anima mea (Psal. LXII), ostendit saginam in significatione virtutes esse animarum. Ista etenim sagina in novae vitae praedicatoribus apparuit, quam se perdidisse in haereticis pars reproborum dolet. Unde sequitur:

Mercatores. Terrae de quibus satis supradictum est, qui divites facti sunt. Non virtutibus, sed peccatis. Ab ea longe stabunt, non corpore, sicut dictum est superius, sed mente, nolentes eos sequi. Propter timorem tormentorum ejus, flentes et lugentes ac dicentes: [Col. 1162C] Vae, vae, civitas illa Babylon magna, quae amicta byssino, subauditur vestimento, et purpura, et cocco, et deaurata est auro, et lapide pretioso, et margaritis, quoniam una hora destitutae sunt tantae divitiae. Qui supra appellantur reges, ipsi dicuntur modo mercatores, qui videlicet infelici mercatu, pro terrenis lucris animas commutant, unde in sequentibus dicitur, Mercatores tui erant principes terrae. In civitate autem homines intelliguntur divitiis dediti, et voluptatibus resoluti. Neque enim civitas amicitur auro vel argento, aut caeteris speciebus, sed potius homines in ea habitantes. Quibusdam itaque pereuntibus cum terrenis pariter rebus superstites eorum ut supra meminimus lugent, eo quod gloria illorum perire videatur, et a longe stant, quia nolunt illis fieri socii [Col. 1162D] neque in amissione terrenarum rerum, neque in poenis, ad quas eos transire credunt. Una autem hora in qua tantas divitias perisse denuntiat, hoc breve tempus intelligitur a Domini passione usque ad finem saeculi. De qua Joannes dicit: Filioli, novissima hora est (I Joan. II).---Et omnis gubernator et omnes qui in longum navigant, et nautae, et qui in mari operantur, longe steterunt, et clamaverunt videntes locum incendii ejus. Qui supra appellantur negotiatores, hic gubernatores navium et nautae. Nunquid enim mare navigantes adesse poterunt, ut videant incendium civitatis? Sed in his omnes saeculi cultores exprimuntur, qui sibi timent, videntes ruinam suae spei. Locum autem incendii ejus videre [Col. 1163A] dicuntur per incendium fumi, id est per praesentes tribulationum angustias futurarum poenarum notitiam praegustare, quae omnia supra latius sunt exposita, ideo nunc breviter tanguntur. Aiunt ego flentes: Quae est, subauditur civitas, similis civitati huic magnae? Quasi dicant: Nulla civitas illi in magnitudinis honore coaequari potest. Oculi enim carnalium nihil magnum noverunt, nisi quod corporeis oculis intueri possunt, et ideo comparatione praesentis vitae etiam coelestia despiciunt. Plus enim diligunt mundum quam Deum: plus amant filios quam angelos. Terrenam peregrinationem pro habitatione coelestis patriae deputant. Salutem corporis ducunt pro summa felicitate: aurum, argentum, et lapides praeponunt vitae coronis, et ideo comparatione praesentium gaudiorum [Col. 1163B] nihil credunt esse illa et dicunt, Quae similis civitati huic magnae? Ac si dicerent, Nulla. De quibus adhuc subditur:

Et miserunt pulverem terrae super capita sua, et clamaverunt flentes ac lugentes. Capitis nomine saepe in sacro eloquio principalitas mentis intelligitur. Per terram autem, terrena concupiscentia designatur. Reprobos itaque super capita sua pulverem mittere, est terreno amore ne coelestia intueri possint, oculos suae mentis corrumpere. Deflent ergo reprobi ruinam civitatis magnae, sed tamen ipsi non cessant terrena concupiscere, dumque immoderate terrenis rebus inhiant, quasi pulvere terrae suos oculos excaecant, ne coelestis patriae gaudia inspicere valeant. Aliter: Capita reproborum possumus intelligere [Col. 1163C] principes illorum. Cum enim se viderint reprobi jam in judicio constitutos et damnatos, ponent pulverem terrae super capita sua, hoc est, faciem suorum principum exprobrabunt, a quibus seducti sunt, ut terrena diligerent, pro quibus tunc peribunt, dicentes: Vae, vae, civitas illa magna Babylon, in qua divites facti sunt omnes qui habent naves in mari de pretiis ejus. Nam multi negotiatores in hoc saeculo ditantur ex his quae navigio, non solum de loco ad locum vehuntur, sed etiam de regione ad regionem, sicut, verbi gratia, fiebat temporibus Salomonis, quando classes ibant semel in tribus annis in Ophir, et afferebant inde auri talenta quadraginta, et multas alias species quae non poterant reperiri in terra Israel: sic fit etiam usque hodie, unde ex Graecorum [Col. 1163D] regione pallia et ornamenta varia in his regionibus deferuntur. Quoniam una hora desolata est. Id est subito adveniente die judicii. Attende, quia non solum jacturam divitiarum, sed etiam repentinam improvisamque deflent ruinam hujus saeculi.

Exsulta super eam coelum et sancti apostoli et prophetae. Quaestio oritur in hoc loco, cum Dominus in Evangelio praecipiat, diligite inimicos vestros, benefacite his qui oderunt vos, et orate pro persequentibus et calumniantibus vos, ut sitis filii Patris vestri qui in coelis est, qui solem suum oriri facit super bonos et malos (Luc. XXVI), quid est quod hic hortatur coelum, apostolos, et prophetas ut gaudeant? Sed sciendum est, quia [Col. 1164A] non de perditione reproborum laetari jubentur, sed potius de justo Dei judicio. Unde cum dixisset, Exsulta coelum et apostoli et prophetae, protinus subjecit: Quoniam judicavit Deus judicium vestrum de ea. Vel etiam in hoc laetari praecipiuntur, quia post damnationem reproborum ventura est eorum remuneratio. Neque enim ante electi sublevabuntur ad gloriam, quam reprobi damnentur, et in infernum demergantur, quia scriptum est: Tollatur impius, ne videat gloriam Dei. Gaudent ergo, quia justo judici concordant. Non enim illi concordarent si de ejus justo judicio non gauderent. Gaudent etiam: quia dum illi pereunt, gloria illorum appropinquat. Unde Dominus cum ruinam pereuntis mundi suis discipulis exposuisset, statim subjecit: His autem [Col. 1164B] fieri incipientibus, respicite et levate capita vestra, quoniam appropinquat redemptio vestra (Luc. XXI). Ac si diceret: Cum ex mundi desolatione, finem ejus appropinquare cernitis, respicite et levate capita vestra, id est, exhilarate corda, quia dum finitur mundus, cui amici non estis, prope fit redemptio quam quaesistis. In coelo, apostolis et prophetis comprehenditur omnis Ecclesia a principio saeculi usque ad finem decurrens. Quoniam judicavit Deus judicium vestrum de ea, hoc est illud judicium de quo superius legimus quod animae sanctorum sub altare Dei clamabant dicentes: Usquequo, Domine, sanctus et verus, non judicas et vindicas sanguinem nostrum de his, qui habitant in terra (Apoc. VI)? Judicavit judicium nostrum, id est damnavit illam juste, quae nos damnaverat [Col. 1164C] injuste. Et quae nobis temporalem intulit mortem, nunc aeternam sentiet gehennae poenam. Verum ista omnia beatus Ansbertus Ambrosius etiam ad eos refert, qui his malis exterriti, dum attendunt quae sibi futura sunt, ad fructuosam poenitentiam ex hac contritione confugiunt.

Et sustulit unus angelus fortis lapidem quasi molarem magnum, et misit in mare, dicens: Hoc impetu mittetur Babylon magna illa civitas, et ultra jam non invenietur. Iste angelus Dominus Jesus Christus est, qui est nuntius paternae voluntatis. De quo Propheta dicit: Vocabitur magni consilii angelus. Cum dicit, sustulit lapidem molarem magnum, tale est, quasi dicat: Sustulit molam magnam. Recte autem unus angelus fuisse dicitur, quia unus est Dominus, una [Col. 1164D] fides, unum baptisma. Bene fortis, quia ad debellandas aereas potestates venit. De quo Psalmista dicit: Dominus fortis et potens, Dominus potens in praelio (Psal. XXIII). Per molam, volubilitas hujus saeculi intelligitur, in qua multae farinae, id est multae cogitationes et curae temporales fiunt. Lapis autem molaris significat pondus peccatorum, quod in eadem actione contrahitur, ab efficiente scilicet illud quod efficitur. Ex hac mola Dominus dicit de hominibus in extremitate hujus saeculi positis: Erunt duae molentes, una assumetur, et altera relinquetur (Luc. XVII). De hac etiam mola dicitur: Quia qui scandalizaverit unum de pusillis istis credentibus in me, expedit ei ut suspendatur mola asinaria in collo ejus, et demergatur [Col. 1165A] in profundum maris (Matth. XVIII). Quod non solummodo de scandalo intelligitur, sed de omnibus gravioribus peccatis, pro quibus mittentur reprobi in mare, id est in profunditatem inferni. Et hoc per angelum, id est per Christum, quia sicut ipse dicit: Pater non judicat quemquam, sed omne judicium dedit Filio (Joan. V). Hoc impetu, id est, ista velocitate mittetur magna illa civitas in mare, et ultra non invenietur, id est, sicuti iste lapis velociter transit in profundum maris, sic omnis coetus reproborum velociter mittetur in profunditatem inferni, et amplius non invenietur in societate Ecclesiae. In hac enim Ecclesia simul sunt boni cum malis: quia sicut haec vita inter coelum et terram media consistit, ita utriusque partis cives inter se continet. Tunc autem separabuntur [Col. 1165B] omnes mali, nec ultra invenientur in societate bonorum.

Et vox citharaedorum et musicorum et tibia canentium et tuba, non audietur in te amplius. Ex his quae superius commemoraverat, quae ad quinque sensus corporis pertinent, subjungit quae simul etiam inter alia de mundo auferri praedicit. Omnia enim haec cum delectatione a principibus hujus saeculi requiruntur, sed tunc ab illis auferentur, quia jam nulla erit eis delectatio, ut pote qui in tormento constituti, aeternis poenis cruciabuntur. Et ostendit in his omnibus ea quae per quinque sensus corporis cum dulcedine percipiuntur, penitus ab hoc saeculo esse transitura. Et omnis artifex sicut fabri, carpentarii, gemmarii, et omnis ars in te non invenietur amplius, [Col. 1165C] et vox molae non audietur in te amplius, et lux lucernae non lucebit tibi amplius, et vox sponsi et sponsae non audietur adhuc in te. Ac si diceret. Omnia quae ad usum et jucunditatem pertinent, tollentur ab impiis. Et quare hoc fiat, subinfertur causa. Quoniam mercatores tui, inquit, erant principes terrae. Isti sunt mercatores, de quibus supra dictum est, qui ut honores temporales sibi acquirant, animas suas infelici commercio commutant. Et idcirco, quia Babylon terrena quaerit, quae utitur bonis temporalibus, et ipsa justo Dei judicio fraudatur, et aeternis suppliciis damnanda submergitur. Ex ipsis enim regibus terrae ac mercatoribus impia civitas constat, qui et suas animas venales faciunt, et elationis fastu in superbiam elevantur. Quia in veneficiis, id est in maleficiis, [Col. 1165D] tuis erraverunt omnes gentes. Hinc manifestatur, quia sicut Ecclesia in omnes mundi gentes distenditur, ita et Babylon. Maxime autem principes hujus saeculi ostendit avaritiae servire in his verbis, quorum exemplis caetera perit multitudo.

Et in ea sanguis prophetarum et sanctorum inventus est, et omnium qui interfecti sunt in terra. Sermo divinus aliquando loquitur ad Babylonem, quasi ad secundam personam, aliquando de Babylone, quasi de tertia. Dicit enim superius: Omnis artifex et omnis ars non invenietur in te amplius, etc., similiter nunc autem dicit: Et inventus est in ea sanguis prophetarum et sanctorum, qui interfecti sunt in terra. In quibus verbis apertissime demonstratur, in hac civitate [Col. 1166A] totum corpus diaboli intelligi debere. Sanguis autem inventus dicitur, id est vindicta sanguinis, quae veniet super omnem reprobam generationem, juxta illud: Requiretur sanguis omnium qui effusus est super omnem terram a generatione hac. Sciendum est etiam, quia, ut supra dictum est, illi sanguinem prophetarum et sanctorum fudisse inveniuntur, qui dicta illorum in alium sensum quam prolata sunt, pervertere non timuerunt.



CAPUT XIX.

Post haec, id est post praedictam visionem, audivi mente quasi vocem magnam tubarum multarum in coelo dicentium: Alleluia. Joannes in hoc loco personam tenet Ecclesiae, quae quotidie audit has voces, [Col. 1166B] quia ipsa eas mittit. Quod autem dicit: Post haec, non est diversitas temporis, sicut dictum est, sed ordo narrationis. Ista autem vox magna, magnum est sanctorum desiderium, quae recte magna dicitur, quia sancti magna loquuntur, magna operantur. Multitudo tubarum, multus est conventus fidelium. Sed quamvis multi sint, unam vocem emittunt: quia omne quod loquuntur, in unius fidei concordia consistit. Istae sunt tubae praedicatorum quibus septem diebus Hiericho circumeuntibus, muri illius corruerunt, quod mystice in hac Ecclesia completur, in qua per septem dies, hoc est, per omne tempus hujus vitae praedicatoribus tubam doctrinae insonantibus, omnis fortitudo infidelium ruit. Alleluia, Graecus sermo est, Latine dicitur: Laudate Dominum. [Col. 1166C] Unde et ubi nos in nostris codicibus habemus: Laudate, pueri, Dominum. Graeci habent alleluia. Alleluia ergo sancti resonant, quia et ipsi Dominum verbo et opere laudant, et caeteros ut eadem faciant admonent. Hoc fecerunt praecedentes fortissimi patres, hoc nos etiam licet infirma mente parvuli dicimus. Sed jam quid dicant audiamus: Alleluia, laus et gloria et virtus Deo nostro. Hoc enim alleluia dicere scilicet, quod laus: quia omnis creatura coelestis et terrestris Deum laudare debet. Et gloria, id est honor et exsultatio. Et virtus Deo nostro est, quia ipse vicit diabolum, et electis suis potestatem vincendi tribuit, quibus ipse dicit: Confidite, ego vici mundum (Joan. XVI).

Quia vera et juxta sunt judicia ejus. Quibus scilicet [Col. 1166D] judicavit, ut hi qui sanguinem fuderunt, sanguinem bibant, hoc est, vindictam sanguinis sustineant. Hinc Psalmista dicit: Justus es, Domine, et rectum judicium tuum (Psal. CXVIII).---Qui judicavit de meretrice magna, id est de omni malorum multitudine. Quae corrupit terram, hoc est, seipsam. In prostitutione sua. Hoc est in immunditia carnis, vel in idolorum cultura, seu etiam in delectione terrenarum rerum plus quam coelestium. Et vindicavit sanguinem servorum suorum de manu ejus. Quia sicut illi effuderunt eorum sanguinem, ita et ipse fudit sanguinem illorum. Vel effusionem sanguinis possumus intelligere spiritualiter, sicut et supra. Sanguinem enim sanctorum fuderunt, quia spiritualem sensum corruperunt. Et [Col. 1167A] quia illud quod vitale erat in divinis eloquiis effuderunt, et in carnalem sensum verterunt, ipsi quidquid vitale habent, amittunt.

Et iterum dixerunt: Alleluia. Geminatio sermonis confirmatio est. Ecclesia enim semper indesinenti affectu Deum laudat, ex cujus persona Psalmista dicit: Benedicam Dominum in omni tempore, semper laus ejus in ore meo (Psal. XXXIII). Duoque meretricis in hoc loco facta commemorantur, quod videlicet terram, hoc est, seipsam malis operibus corruperit, et quod sanguinem sanctorum fuderit, pro quibus gehennae incendium aeternaliter sustinebit. Et fumus tormentorum ejus ascendit in saecula saeculorum. Hic fumus non praesentis saeculi tribulationem, sed aeternam significat. Unde intuendum, quia non dicit ascendet, sed ascendit, quia videlicet in singulis reprobis [Col. 1167B] quotidie reproba civitas damnatur, et ad inferni poenas deducitur, sicut quotidie Hierusalem transit in singulis electis ad patriam coelestem, nam hic per fumum flamma aeternae poenae designatur, quia miseri in aeternum sunt torquendi. Hic locus valet contra eos qui dicunt quod reprobi post multos annos ad gloriam sint reversuri, contra sententiam Domini, qua dicturus est illis: Ite in ignem aeternum (Matth. XXV). Quidquid enim aeternum est, terminum non habet, et hoc est quod hic dicitur, Fumus ejus ascendit in saecula saeculorum, quia videlicet tormenta, quibus miseri tunc tradentur, finem non accipient.

Et ceciderunt viginti quatuor seniores et quatuor [Col. 1167C] animalia, et adoraverunt Deum sedentem super thronum, dicentes: Amen, Alleluia. Quod viginti quatuor seniores, hoc significant et quatuor animalia, id est omnem electorum Ecclesiam. Quia enim subjectorum facta examinat, recte per seniores: quia pascua aeternae viriditatis inquirit, digne per animalia figuratur. In vicesimo autem quarto numero, sicut supra dictum est, omnes patres tam Veteris Testamenti quam Novi ostenduntur, propter duplicatum duodenarium, de cujus natura satis superius dictum est. Iste autem casus seniorum et animalium non pertinet ad ruinam, sed ad humilitatem. Cadunt enim ante sedentem in throno, id est ante Deum, qui praesidet suae Ecclesiae, quia semetipsos humiliantes, quidquid habent in fide et opere, ipsi deputant, a [Col. 1167D] quo haec perceperunt, qui dicit: Sine me nihil potestis facere. Aiunt ergo adorantes, Amen, id est verum est, quia Deo nostro est laus et gloria et virtus, qui judicavit de meretrice magna; justum est enim ut qui sanguinem sanctorum fudit, sanguinem bibat, hoc est, vindictam sanguinis sustineat. Et idcirco laudandus est, qui sive propter voluptatum illecebras, seu propter sanguinis effusionem, non nisi juste reprobos damnat, seu condemnat. Amen quippe interpretatur verum: Alleluia, laudate Dominum. Cum autem thronus et viginti quatuor seniores una sit Ecclesia, distinguitur ita, quia et generaliter a Christo, ut unus thronus, et specialiter in quibus suis eminentioribus membris mystice sedet super [Col. 1168A] thronos ideoque se invicem hortantes, dicunt, Alleluia, id est, Laudate Dominum.

Et vox de throno exivit, dicens: Laudem dicite Deo nostro, omnes sancti ejus. Hoc non semel, sed etiam secundo in praemissa locutione factum legimus, quod hic iterum fieri jubetur. Sed ut ipsa laus indeficiens semper perseveret, ipsa membra mutua exhortatione informantur, ut omnes ei laudem dicant, thronus enim ipsi sunt servi Dei. Cum ergo de throno exivit vox, et aures secundo penetrat, nimirum servi ad conservos exhortationis proferunt verbum. Verum in hoc quod sequitur, et qui timetis Deum, quaestio oritur, quare timentes Deum laudare praecipiantur, cum ipse Joannes dicat in Epistola sua: Quoniam timor poenam habet, etc. Qui timet, [Col. 1168B] non est perfectus in charitate. Alibi quoque scriptum est, quia non est speciosa laus in ore peccatoris (Eccli. XV). Sed sciendum est quia duo sunt timores, servorum videlicet et filiorum. Servi enim timent ne flagellentur a dominis: filii autem, ne oculos offendant pii patris, et haereditate eorum priventur. Ita ergo aliter timent reprobi, atque aliter justi. Reprobi timent, ne damnentur in inferno pro suis peccatis: Justi autem, ne aliquid peccent, et oculos sui creatoris offendant. Isto itaque timore timentes praecipiuntur laudare Deum, et de quo Psalmista dicit: Timor Domini sanctus permanens in saeculum saeculi (Psal. XVIII.)---Pusilli et magni. Pusilli sunt, qui non possunt penetrare altiora mysteria, quibus Apostolus dicit: Non potui vobis loqui quasi spiritualibus, sed tanquam parvulis in Christo, [Col. 1168C] lac vobis potum dedi, non escam (II Cor. III). Nec possunt etiam implere Domini consilium, quo ait: Si vis perfectus esse, vade et vende omnia quae habes, et da pauperibus, et veni, et sequere me (Matth. XIX). Magni vero sunt, de quibus ipse Dominus dicit: Qui fecerit et docuerit, hic magnus vocabitur in regno coelorum (Matth. V). Hi omnes Deum laudant, et hoc in Ecclesia, in qua pariter consistunt, juxta illud: Parvus et magnus ibi sunt, subauditur in regno, filii dilectionis.

Et audivi vocem quasi tubae magnae, et sicut vocem aquarum multarum, et sicut vocem tonitruorum magnorum, dicentium: Alleluia. Magna vox canticorum, magna est devotio sanctorum. Quae recte tubae comparatur, quia magna praedicat. Unde per Isaiam dicitur: [Col. 1168D] Quasi tuba exalta vocem tuam. Vox quoque aquarum multarum, vox est populorum multorum, aquae enim multae populi sunt multi, sicut supra legimus. In voce autem tonitruorum magnorum terror exprimitur judicii. Tonitrua quippe magna ex se emittunt, quando impiis terrorem divini judicii annuntiant. Omnes itaque, id est praedicatores et subditi auditores invicem se hortantes dicunt: Alleluia, id est Laudate Dominum.---Quoniam regnavit Dominus Deus noster omnipotens. Ac si dicant: In eo nobis collaudandus est, quoniam sicut ab initio mundi regnavit in nobis diabolus, sic ab adventu suo regnavit ipse Christus, et nos qui eramus dudum regnum diaboli, transtulit in regnum gloriae suae, [Col. 1169A] moriens, et tertia die a mortuis resurgens. Cujus etiam potentia in hoc principaliter ostenditur, quoniam qui potuit in principio mirabiliter hominem formare, ipse mirabilius moriens in fine temporum, eum, qui perierat, potuit reformare. Et in his omnibus simul potentia illius ostenditur et misericordia.

Gaudeamus et exsultemus et demus gloriam ei. Haec vox non est extraneorum, id est, non est Judaeorum, paganorum, qui a fide Christi et consortio fidelium longe sunt, sed vox omnium sanctorum invicem se hortantium ut gaudeant et exsultent, dentque gloriam omnipotenti Deo, qui sine ullis praecedentium bonorum actuum meritis, sola sua misericordia ad tantam eos perduxit dignitatem. Quoniam venerunt nuptiae Agni. Nuptias in sacro eloquio saepe legimus esse [Col. 1169B] appellatam Christi et Ecclesiae conjunctionem, unde est: Simile est regnum coelorum homini regi, qui fecit nuptias Filio suo (Matth. XXII). Sponsus enim est Christus, sponsa Ecclesia, quia sibi desponsavit et per fidem et gratiam baptismatis. Dedit ergo Christus huic sponsae arrham, id est fidem, spem, charitatem: et per haec toto isto tempore conjungitur illi, in futuro autem jam ei per rem sociabitur. Et uxor ejus praeparavit se. Duo dicit, sponsam videlicet, et uxorem nunc enim sancta Ecclesia est sponsa, cum autem ad amplexus viri sui fuerit perducta, et quod nunc videt in spe, viderit in re, tunc erit uxor. Consuetudo quippe est sacrae Scripturae, ut aliquando sponsas appellet uxores, et sponsos viros: iterumque sponsas uxores, et maritos sponsos. Unde evangelista cum superius dixisset de Domini [Col. 1169C] matre: Cum esset desponsata mater ejus Joseph, in sequentibus addidit, Joseph autem vir ejus cum esset justus, et nollet eam traducere, voluit occulte dimittere illam. Cui et angelus dixit: Noli timere accipere Mariam conjugem tuam (Matth. I), cum necdum scilicet esset ejus uxor. Tale est et illud: Si invenerit puellam desponsatam in agro, et dormierit cum ea, morte moriatur, quia humiliavit uxorem proximi (Exod. XXII). Appellatur quoque vir et uxor, sponsus et sponsa, sicut Joel dicit: Egrediatur sponsus de cubili suo, et sponsa de thalamo suo (Joel II). Quod autem dicit: Uxor ejus praeparavit se, non de ista quae nunc agitur praeparatione per fidem intelligitur, sed potius de illa de qua Dominus dicit: [Col. 1169D] Media nocte clamor factus est, ecce sponsus venit, exite obviam ei. Tunc surrexerunt omnes virgines illae, et ornaverunt lampades suas. Tunc venit sponsus, et quae paratae erant, intraverunt ad nuptias cum eo (Matth. XXV). Ista est conjunctio, quando quae dicebatur sponsa, transit in conjugem. Et cum in fine saeculi ista conjunctio et praeparatio debeat fieri, jam facta esse refertur in Dei praedestinatione. Et ideo omnes justi ad hanc conjunctionis speciem anhelant, et invicem se hortantes dicunt: Gaudeamus et exsultemus et demus gloriam ei. Potest etiam et ita intelligi, quod cum illuc Ecclesia pervenerit, ista sit dictura. Et hoc praevidens spiritus pro certo futurum ita narrat, quasi jam sit factum.

[Col. 1170A] Et datum est illi ut cooperiat se byssino splendenti et candido. Quid sit byssinum, ipse aperit cum subjungit: Byssinum enim sunt justificationes sanctorum. Justificationes autem sanctorum fiunt per fidem, juxta quod Apostolus dicit: Justificati per fidem, pacem habeamus ad ipsum. Fiunt etiam justificationes per gratiam baptismatis, per eleemosynarum largitatem, per charitatem, quae operit multitudinem peccatorum. Et quia has virtutes Ecclesia a se non habet, sed a Deo percipit, idcirco dicitur: datum est illi, a Deo scilicet, a quo omne bonum tribuitur, juxta illud: Omne datum optimum, et omne donum perfectum desursum est, descendens a Patre luminum (Jac. I). Hinc et Paulus ait: Quid habes quod non accepisti? (I Cor. IV.) In hac itaque vita per fidem et [Col. 1170B] charitatem cooperitur Ecclesia, in illa autem sola charitate vestietur, quae major horum esse perhibetur. Et in hac charitate omnes maxime justificationes consistunt, propter quam cuncta per fidem operantur. Bene autem byssinum splendens et candidum dicitur, quia videlicet nullis peccatorum tunc maculis offuscabitur electorum conscientia, quae hic per fidem, spem, et charitatem fuerit ornata.

Et dicit mihi: Scribe. Videlicet in corde tuo, vel etiam scribe in libro, ut perveniat ad posteros. Nam et quod Joanni dicitur, omni Ecclesiae dicitur, cujus ille tunc typum gerebat. Beati qui ad coenam nuptiarum Agni vocati sunt. Non de his nuptiis quae in praesenti aguntur, ista dicuntur, ad quas multi intrare videntur per fidem et baptismum, sed non ideo [Col. 1170C] sunt beati, quia fidem quam habere videntur, operibus maculant, unde scriptum est: Multi sunt vocati, pauci vero electi (Matth. XX). Sed de his nuptiis hoc intelligitur, in quas solummodo boni intrabunt, ubi jam non erit quisquam qui dignus sit projici, non habens vestem nuptialem, sed omnes candidis stolis induti, gaudebunt in aeternum cum Christo. Has multi exituri intrant, sed illas quisquis semel intraverit, ulterius non exibit. Beati, id est felices, qui ad coenam nuptiarum Agni, id est, ad supernum illud et coeleste convivium, vocati sunt in Dei praescientia et praedestinatione, id est ad societatem angelorum et sanctorum hominum, ibi erit refectio animarum sanctarum, id est praesens omnipotentis Dei vultus. Unde Psalmista dicit: Satiabor dum manifestabitur gloria [Col. 1170D] tua (Psal. XVI). De hac coena et in Evangelio dicitur: Beatus qui manducabit panem in regno Dei (Luc. XIV). In hac coena ipse Dominus suis ministrabit fidelibus, juxta illud: Praecinget se, et faciet illos discumbere, et transiens ministrabit illis (Luc. XII). Bene autem non convivium, sed coena vocatur, quia nimirum in fine saeculi adimplebitur. Post prandium enim coena restat, post coenam autem convivium nullum restat; qui ergo, finito praesentis vitae termino, ad refectionem supernae contemplationis veniunt, profecto ad coenam Agni vocantur. Et dicit mihi, Haec verba Dei vera sunt. Id est quia Deus verax est, qui non mentitur aliquando, et haec verba quae dico tibi Dei verba sunt, et ideo pro certo venient quae futura [Col. 1171A] praedixi. Quae Dei verba ad hominem veniunt, quando per internam inspirationem ipsum Dei verbum ea in corde revelat fidelibus sine strepitu vocis.

Et cecidi ante pedes ejus ut adorarem eum, et dicit mihi: Vide ne feceris. Conservus tuus et fratrum tuorum sum habentium testimonium Jesu. Quia majorem se vidit Joannes, idcirco cadens angelum adorare voluit. Hic etenim et angelus et Joannes proprias sumunt personas, nam cum supra angelus dixerit: Ego sum et , primus et novissimus, ostendit se in hoc loco missum esse in figura Christi, cum propriam personam considerans, prohibet ne se adorare debeat, ubi et notandum, quod idem angelus pedes habuisse dicitur quia nimirum veniens, [Col. 1171B] ex aere corpus assumpsit. Ait ergo: Vide, id est cave ne feceris, quia conservus tuus sum, quia unum Dominum habemus ego et tu, et in nullo sum tibi praelatus, nisi tantum in doctrina, quam te missus sum docere, nec solum tuus sum socius, sed etiam omnium fratrum tuorum, fidelium scilicet hominum me coaequalem esse profiteor, habentium testimonium Jesu, id est fidem Jesu. Ubi et hoc intuendum, quia cum saepe in Veteri Testamento legimus angelos ab hominibus adoratos, nequaquam legimus eos fuisse prohibitos. Postquam autem Dominus assumptum hominem super coelos levavit, angelus ab homine adorari timuit, quem super se regnare cognovit: et quia ne se adorare debeat ei dicit, et [Col. 1172A] ostendit quem adorare eum oporteat, subjungens: Deum adora. Quasi diceret: Noli adorare me, qui verba tibi depromo, sed eum, in cujus persona tibi appareo. Testimonium enim Jesu est spiritus prophetiae. Quidquid enim spiritus prophetiae dixit, testimonium est Jesu, cui lex et prophetae testimonium perhibent. Unde et cum ipso in monte transfigurato Moyses et Elias apparuerunt in eadem majestate, ut ostenderetur, ipsum habere testimonium a lege et prophetis. Hinc ipse Dominus dicit Judaeis: Si crederetis Moysi, crederetis et mihi; de me enim ille scripsit (Joan. V). Omnis enim Scriptura per Spiritum est data. Et ideo ipse spiritus prophetiae testimonium Jesu est, quia omnis Scriptura testimonium perhibet Jesu. Unde ipse resurgens a mortuis, dixit discipulis [Col. 1172B] suis: Oportebat impleri omnia quae scripta sunt in lege Moysi et prophetis et Psalmis de me (Joan. I); nam et eo baptizato, Spiritus sanctus testimonium ei perhibuit quod esset Dei Filius, quando in specie columbae super eum descendit. Spiritus itaque prophetiae Christo testimonium perhibet, quia omnia quae lex et prophetae narrant, de illo dicta videntur. Habent autem hoc testimonium Jesu, non hi qui verbotenus ea quae de illo dicuntur credunt, quia fides si non habeat opera, mortua est, sed qui ea fide pollent, quae per dilectionem operatur, id est qui fidem quam habent, operibus ornant. Sed ubi omnis summa fidei de Christo enuntiata concluditur, ibi tandem hujus prolixitas libri debito fine terminetur.



LIBER SEPTIMUS.
[Col. 1171]


SEQUITUR CAPUT XIX.
[Col. 1171C]

Et vidi coelum apertum, et ecce equus albus. Coelum, ut saepissime jam dictum est, Ecclesia electorum intelligitur, de qua scriptum est: Coelum mihi sedes est. Et Salomon dicit: Anima justi sedes est sapientiae. Paulus autem confirmat Christum esse Dei virtutem et Dei sapientiam. Quod videlicet coelum clausum fuit, quando non permittebantur apostoli et caeteri fideles libere loqui, nec dumque praedicando pervenerant ad omnes gentes. Clausum erat hoc coelum, quando timore cogente apostoli positi erant in conclavi propter metum, et sub silentio se tegebant, quando venit Dominus januis clausis, et stetit in medio, et dixit eis: Pax vobis. Sed postquam ille ascendit ad coelos, aperuit hoc coelum, [Col. 1171D] quia decima die ascensionis suae, misit eis Spiritum sanctum, quo inflammati, coeperunt loqui variis linguis magnalia Dei: et qui prius non audebant Christum confiteri in sua lingua, postea innumera hunc diversitate linguarum publice praedicabant. Per equum album, corpus et animam Christi intelligere debemus: per sessorem autem equi, divinitatem Verbi, quae praesidet suae humanitati. Hunc autem equum tunc divinitas [Col. 1172C] ascendit, quando Verbum Dei humanam sibi carnem et animam suscipiendo univit. Sed cum aliud sit equus, aliud equester, quia equus est animale, equester est homo, non hoc in Dominum cadit, in quo non sunt duae personae, sed una, in duabus tamen substantiis. Sicut enim homo ex anima et carne constans, unus homo habetur, ita ipse ex anima et carne constans et divinitate, unus est Christus, in una eademque persona ex duabus constans substantiis. Bene autem ipse equus, cui divinitas Verbi singulariter praesidet, albus esse describitur, quia videlicet in homine illo assumpto, nullius peccati offuscatio invenitur. Unde scriptum est: Qui peccatum non fecit, nec dolus inventus est in ore ejus (I Petr. II). Coelo itaque aperto, equus albus et sessor aspicitur, [Col. 1172D] quia Ecclesia praedicante, humanitas Christi ejusque divinitas gentibus manifestatur. De cujus divinitate adhuc subjungitur, et qui sedebat super eum, vocabatur fidelis et verax. Fidelis, quia quidquid promittit, sine dubio adimplebit: verax, quia ipse est Patris veritas, qui non mentitur aliquando, et cum justitia judicat, hoc est unicuique secundum opera sua retribuit. Neque enim aliter judicare potest, qui in omnibus justus est. Unde qui eum attendunt misericordem [Col. 1173A] et fidelem promissorem, debent considerare quia verax et justus est, ideoque nullum impoenitentem impunitum relinquit, nullum non conversum misericordia salvat, et pugnat in suis electis. Vicit enim primum per se diabolum, quoniam ad debellandas aereas potestates venit, deinde vincit quotidie per membra sua. Ut enim fideles victores fiant, Christi juvantur auxilio, sine quo nihil facere possunt. Judicat ergo, ut rex saeculorum: pugnat, quia in suis membris semper contra daemonum vel pravorum hominum adversitates dimicat.

Oculi autem ejus ut flamma ignis. Oculi istius equitis dona sunt Spiritus sancti. Unde superius dictum est, quod viderit agnum tanquam occisum Joannes, habentem cornua septem et oculos septem, [Col. 1173B] qui sunt septem spiritus Dei, missi in orbem terrarum. Qui oculi bene ut flamma ignis dicuntur, quia videlicet nos ad fidem illuminant, et ad Dei amorem et proximi accendunt. Vel per oculos Domini possumus intelligere divina eloquia, quae nos similiter illuminant, et ad Dei amorem accendunt. Unde Psalmista dicit: Lucerna pedibus meis verbum tuum, et lumen semitis meis (Psal. CXVIII); et iterum: Praeceptum Domini lucidum, illuminans oculos (Psal. XVIII).--- Et in capite ejus diademata multa. Quia Dominus multis electis victoriarum coronas tribuit, idcirco in capite suo multa diademata habere dicitur, quibus multitudo sanctorum coronatur. Quia enim caput omnium electorum est, et membra ejus electi, a quo accepit caput ut sit, ab ipso et membra coronantur. Singulis autem [Col. 1173C] victoribus, ipse coronas victoriae tribuit, sed tamen (ut jam dictum est) ipse in omnibus vincit. Aliter: Caput Christi Deus est, juxta quod Apostolus dicit, Verbum autem et Pater cum Spiritu sancto unus est Deus. In capite ergo Christi, id est in Deo Patre, sunt multa diademata, quia omnia ad ipsum referuntur, ex quo secundum Apostolum omnia esse probantur. Filius enim non a seipso, sed a Patre est, Spiritus sanctus a Patre et Filio procedit. A quo ergo omnia, in ipso et diademata multa. Omnes itaque electi in capite Christi habent coronas, quia a Patre post victoriam coronantur. Sed in hoc quod sequitur, habens nomen scriptum, quod nemo novit nisi ipse, valde perplexa oritur quaestio, nunquid Filius scire aliquid potest, quod nesciat Pater aut Spiritus [Col. 1173D] sanctus? Non omnino, quia quorum inseparabilis est substantia, inseparabilis est et scientia, ideoque quod scit Filius, scit Pater, scit et Spiritus sanctus, atque ideo cum Filius aliquid scire dicitur, omnis prorsus Trinitas scire docetur: et quod solus Pater scire narratur, cum sua sapientia quae Christus est, et suo suaeque sapientiae Spiritu nosse probatur: et quidquid Spiritus sanctus perhibetur scire, omnino cum Patre et Filio quorum Spiritus est, scire creditur. Nam et quod in Evangelio Dominus dicit: De die autem illa nemo scit nisi Pater, non est ita intelligendum, quod aliquid sciat Pater, quod nesciat Filius, qui utique Patris est sapientia, sed potius ita quod nescire Filius dicitur, nescientes homines reddere, [Col. 1174A] sicut et scire dicitur, aliquid scientes homines facere. Unde est: Tentat vos Dominus Deus vester, ut sciat (id est, ut scire vos faciat) si diligitis eum, an non. Cum ergo interrogassent eum apostoli de die judicii, et eis non ipsum diem indicavit, per hoc utique nescire ipsum dicitur diem, quia eos nescientes reddidit. Neque enim ille ignorare potest diem, a quo omnis factus est dies: nec potest aliquod esse tempus, quod eum lateat, per quem facta sunt omnia tempora. Nomen itaque Filii Pater scit, a quo est genitus, scit etiam Spiritus sanctus, quia ab utroque procedit. Sed nunquid hoc nomen etiam homines non sciunt? Nam in sequentibus idem Joannes dicit: Vocatur nomen ejus Verbum Dei, et iterum: Habebat in vestimento et in femore suo scriptum, Rex regum et [Col. 1174B] Dominus dominantium. Si ergo beatus Joannes nomen ejus scivit, quid est quod dicit: Nemo novit nomen ejus nisi ipse? Nunquid enim ipse aliquis non erat qui scire potuit nomen Dei? Sed subaudiendum est, nemo extraneus novit nomen ejus, nisi ipse cum corpore suo, scilicet quod est Ecclesia: non Judaei, qui eum in suis synagogis blasphemant: non haeretici, qui male de illo sentiunt: non pagani, qui in eum credere nolunt: non utique falsi Christiani nomen ejus sciunt, sicuti qui fidem quam habent, operibus destruunt: sed ipse, hoc est Christus cum Ecclesia, quae in ipso illud scire meruit, scit nomen suum. Talis est haec locutio, qualis illa, qua ipse alibi ait: Nemo ascendit in coelum, nisi qui descendit de coelo, Filius hominis qui est in coelo (Joan. III), [Col. 1174C] id est Christus cum corpore suo, quod est Ecclesia.

Et vestitus erat veste aspersa sanguine. Vestis sanguine respersa, caro intelligitur Redemptoris, passionis sanguine cruentata. De hac veste Isaias ex persona angelorum ad ipsum Dominum loquentium dicit: Quare rubrum est indumentum tuum, et vestimenta tua sicut calcantium in torculari? Quibus ipse respondit: Torcular calcavi solus, et de gentibus non est vir mecum (Isa. LXIII). Sive etiam vestis Domini sanguine cruentata, intelligitur Ecclesia, quae in sanctis martyribus proprio sanguine est perfusa. Saepe enim in Scripturis vestis Domini Ecclesia intelligitur. Unde Psalmista ex illius persona dicit: Diviserunt sibi vestimenta mea, et super vestem meam miserunt [Col. 1174D] sortem (Psal. XXI). Vestis quippe Dei sunt omnes electi, juxta quod ei a Patre dicitur: Vivo ego, dicit Dominus, quoniam his omnibus vestieris. Et vocatur nomen ejus Verbum Dei, quia idem qui homo apparuit in tempore passurus, in principio erat Deus et apud Deum. Verbum Dei vocatur, quia per ipsum omnia Deus Pater fecit, juxta illud: Ipse dixit et facta sunt. Si enim dixit, utique per Verbum dixit, per quod omnia fecit. Unde idem Joannes in Evangelio suo ait: Omnia per ipsum facta sunt, et sine ipso factum est nihil (Joan. I). Nam et per hoc Verbum Deus Pater se nuntiari voluit mundo. De quo scriptum est: Et verbum caro factum est, et habitavit in nobis (Ibid.). Cum enim hoc esset Verbum invisibile [Col. 1175A] in sua natura, factum est visibile per assumptionem carnis in nostra.

Et exercitus qui sunt in coelo, sequebantur eum in equis albis. Exercitus hic multitudo intelligitur fidelium. Coelum quoque Ecclesia est, sicut saepissime dictum est. Sic ergo dicuntur exercitus qui sunt in coelos sequi Christum, cum ipsi exercitus sint coelum, sicut dicuntur in castris inire homines certamen, cum ipsa castra sint ipsi qui praeparantur ad bellum. Recte autem exercitus nuncupantur multitudines sanctorum, quia in hoc saeculo dimicant, et semper in certamine consistunt contra hostes, videlicet malignos spiritus, vel perversos homines, sive etiam contra vitia carnis. Equi autem albi quibus insident corpora illorum munda ab omni peccato. [Col. 1175B] Equus quippe est unicuique sanctae animae corpus suum, quod videlicet scit et ab illicitis continentiae se freno restringere, et rursus charitatis impulsu, in exercitationem boni operis relaxare. Sequuntur Christum, quia imitantur ejus munditiam et castitatem, mortificantes se cum vitiis et concupiscentiis, juxta illud Apostoli: Mortificate membra vestra quae sunt super terram, etc. (Col. III). Superius dictum est de virginibus, quod centum quadraginta quatuor millia sequuntur illum quocunque ierit. Unde sciendum, quia sequuntur eum et alii, hoc est martyres, confessores, conjugati etiam boni, specialiter virgines. Qui gradus quanto excellentior, tanto est utique numero minor. Vestiti byssino albo et mundo. Hoc est innocentia castitatis, et munditiae ornati. Jam [Col. 1175C] enim supra dictum est, quid sit byssinum, id est justificationes sanctorum.

Et de ore ipsius procedit gladius ex utraque parte acutus. Gladius sacra Scriptura intelligitur, juxta illud Apostoli: Et gladium spiritus, quod est verbum Dei (Ephes. VI). De isto gladio ipse Dominus in Evangelio ait: Non veni pacem mittere, sed gladium (Matth. X). Sicut enim gladio ancipiti inciduntur carnes, et membra a membris separantur, sic gladio verbi Dei dividuntur boni a malis, fideles ab infidelibus. Hic etiam gladius in utroque Testamento intelligitur, quia videlicet hinc peccata operis, et illinc resecantur peccata cogitationis. De ore Dei procedit, juxta quod ipse Dominus dicit: Non in solo pane vivit homo, sed in omni verbo quod procedit ab [Col. 1175D] ore Dei (Matth. IV). Isto autem gladio fideles vulnerantur ad salutem suam, infideles vero et contemptores ad damnationem. Hinc et Apostolus, qui unus erat ex his qui gladium verbi Dei portabant, dicit: Aliis sumus odor vitae in vitam, aliis odor mortis in mortem (II Cor. II). Unde sequitur: ut in ipso percutiat gentes. Gentes in hoc loco non ut supra malas gentes significant, sed bonas, propter hoc quod sequitur. Et ipse reget eas in virga ferrea. De his gentibus ei et per Psalmistam a Patre dicitur: Postula a me et dabo tibi gentes haereditatem tuam (Psal. II). Virga autem ferrea potestas intelligitur inflexibilis et invicta. In virga ferrea reget gentes, hoc est in regni fortitudine, vel inflexibili justitia. Hinc Psalmista [Col. 1176A] ad ipsum dicit: Virga recta est virga regni tui. Et quasi exponendo quid esset haec virga, subdit: Dilexisti justitiam et odisti iniquitatem.---Et ipse calcat torcular vini furoris irae Dei omnipotentis. Quia propter peccata humani generis quibus promeruit iram Dei, mortuus est Christus. Nemo enim viveret, nisi ipse moreretur. Nisi enim peccasset primus homo, immortalis mansisset. Sed quia Dei praecepta contempsit, statim iram Dei incurrit, et mortuus est. Quam mortem pro nobis misericorditer Filius Dei suscipiens, in qua calcatus est, calcavit, quia hanc a mortuis resurgens, potenti virtute depressit. Vel per torcular possumus intelligere tribulationem praesentis vitae. Calcat Dominus torcular, hoc est qui sunt in torculari, id est omnes electos, quos purgat [Col. 1176B] per hujus vitae angustias. Hinc Apostolus dicit: Per multas tribulationes oportet nos intrare regnum Dei. Et Salomon: Flagellat Deus omnem filium quem recipit. Sicut enim in torculari uvae tunduntur, ut vino promptuaria repleantur, sic nimirum electi pressurarum afflictionibus conteruntur, ut in coelestibus habitaculis recondantur. Et quia patienter electi iram Dei sustinent, quae peccatoribus debetur, idcirco bene jam vinum furoris irae Dei vocantur. Sustinent enim iram Dei propter peccata, quibus primo homini, ut dictum est, iratus est Deus, et efficiuntur vinum quod in dominicis apothecis reconditur. Vinacia autem, id est omnes reprobi, cum similiter premantur, foras projiciuntur, et ab illorum societate separantur. Sed electi tamdiu vinum furoris [Col. 1176C] sunt, quousque in torculari vice uvae tunduntur, et a vinaciis separantur. At ubi promptuaria aeterna intraverint, jam desistunt esse vinum furoris, quia desinit calcatio torcularis.

Et habet in vestimento et in femore suo scriptum: Rex regum et Dominus dominantium. Per vestimentum Domini, sicut supra diximus, corpus illud intelligitur, quod Verbum Dei patris anima mediante suscepit in utero virginis. Per femur vero propagatio carnis exprimitur, unde Abraham mittens servum suum ut acciperet uxorem filio suo de domo patris ejus, dixit ei: Pone manum tuam sub femore meo, et jura mihi per Dominum coeli et terrae (Gen. XXXIV). Praevidit enim Dominum coeli ex suo femore nasciturum, per quem adjuravit servum; Jacob quoque [Col. 1176D] dixit: Non auferetur sceptrum de Juda, et dux de femore ejus, donec veniat qui mittendus est (Gen. XLIX). In suo itaque vestimento, hoc est in humano corpore, et in femore, id est in carnali propagatione, habet scriptum quod sit rex Regum et Dominus dominantium. Unde Matthaeus generationem illius per reges describit, id est per David et ejus posteros. Cujus dicta cum legimus, et veraciter eum ex stirpe David descendisse, regem verum cognoscimus, et credimus, in Domini femore credendo legimus, quod ipse sit rex regum. Maxime enim promissiones de ejus incarnatione ad David factae sunt, e quibus una est: Cum dormieris cum patribus tuis, suscitabo de semine tuo, quod egredietur de lumbis [Col. 1177A] tuis, et stabilietur regnum ejus in sempiternum. Ipse erit mihi in filium, et ego ero illi in patrem (II Reg. VII). Reges isti quorum rex Christus est, omnes sancti sunt, qui se et alios bene regunt. Quibus Petrus dicit: Vos estis genus electum, regale sacerdotium (I Petr. II). Ipsi sunt etiam dominatores, qui dominationem exercent super subditos, accepta potestate in Petro apostolo, cui Dominus ait: Tibi dabo claves regni coelorum (Matth. XVI). Vel etiam per Domini vestimentum Ecclesia intelligitur, quam Christus fonte baptismatis abluit, et non habentem maculam aut rugam sibi desponsavit. Per femur autem omnes intelliguntur Christiani, qui credentes in Christum, facti sunt filii Dei, juxta illud Joannis: Quotquot autem crediderunt in eum, dedit eis potestatem [Col. 1177B] filios Dei fieri (Joan. I). In suo ergo vestimento et in suo femore, hoc est in cordibus electorum suorum, habet scriptum, quod sit Rex regum et Dominus dominantium.

Et vidi alium angelum stantem in sole. Angelus, ut saepe dictum est, Christus intelligitur, de quo Propheta dicit, vocabit nomen ejus magni consilii angelus. Alius autem dicitur propter aliam, quam ostendit visionem, eo modo quo et superius dictum est, quia alium esse dicimus hominem, priorem locutionem ad nos factam permutantem. Sol in sacro eloquio diversas habet significationes. Aliquando enim significat ipsum Dominum, unde scriptum est: Vobis timentibus nomen meum orietur sol justitiae (Mal. IV). Aliquando tribulationem persecutionum, ut Dominus [Col. 1177C] dicit de seminibus quae ceciderunt super petrosa, quia oriente sole aestuaverunt. Aliquando manifestam rem ut illud, quod Nathan, ex persona Domini dixit ad David: Tu fecisti abscondite, ego vero faciam in oculis solis hujus (II Reg. XII), id est in aperto. Quod tunc impletum est, quando Absalon videntibus cunctis ingressus est ad uxores patris sui. Et Psalmista in eodem sensu dicit: In sole posuit tabernaculum suum (Psal. XVIII). Ac si diceret, humanitatis assumptae sacramentum in lumine manifestationis ostendit. Ita ergo in hoc loco sol ostensionem manifestae visionis significat. In sole itaque stat Christus, id est in manifesta luce, et fide populorum, quoniam gloria illius in toto orbe terrarum diffusa est. Surrexit enim a mortuis, praedicatus est ab apostolis, [Col. 1177D] creditur modo in toto mundo, et in hac luce fidei stat. Et clamavit voce magna omnibus avibus quae volabant per medium coelum. Aves similiter aliquando in bonam partem ponuntur, aliquando in malam, ideoque pro locorum qualitatibus sunt accipiendae. In malo quidem ponuntur, ut Dominus dicit de jactis seminibus, quae a volucribus comesta sunt. In bono autem ut in Evangelio dicitur: Simile est regnum coelorum grano sinapis, quod minimum est omnibus oleribus. Sed cum jam factum fuerit in terram crescit, et magna fit arbor, ita ut volucres coeli habitent in ramis ejus (Matth. XIII). Granum sinapis, Dominus est Jesus Christus, qui tempore suae passionis despicabilis, et minor omnibus [Col. 1178A] apparuit hominibus, quasi nihil esset: sed postquam surrexit a mortuis, factus est arbor magna, ita ut in ramis ejus, hoc est in doctrinis Evangelicis, aves coeli habitent, id est sancti requiescant. Qui idcirco aves coeli appellantur, quoniam mente coelestia petunt, ut cum Apostolo dicere possint: Nostra conversatio in coelis est (Philip. III). Aves itaque appellat sanctos in coelesti vita degentes. Quae bene per medium coelum volare dicuntur, quoniam non terrenis rebus inhaerent, sed mente, ut dictum est, coelestia petunt, et ubique praedicando discurrunt. Hoc est quod dicit per medium coelum, id est per mediam Ecclesiam. De quibus Isaias dicit: Qui sunt isti qui ut nubes volant, et quasi columbae ad fenestras suas? (Isa. LX.) Clamat autem angelus avibus, id est, per [Col. 1178B] internam inspirationem loquitur eis, dicens: Venite et congregamini ad coenam magnam Dei omnipotentis. Quid per coenam, nisi convivium intelligitur aeternae refectionis? Vocat ergo aves ad coenam, id est omnes sanctos ad epulas regni venturi, dicens: Venite credendo et bona faciendo. Congregamini ad coenam Dei omnipotentis, id est ad commune convivium aeternae refectionis.

Ut manducetis carnes regum et carnes tribunorum et carnes fortium, et carnes equorum, et sedentium in ipsis. Hinc est quod Petro dixit: Occide et manduca (Act. X), id est, occide in hominibus infidelitatem, et in corpus tuum, quod est Ecclesia trajice. Per carnem autem in hoc loco, totus intelligitur homo. Aliquando enim in Scriptura, per animam totus homo [Col. 1178C] accipitur, ut illud: Et videbit omnis caro salutare Dei (Luc. III). Neque enim aut animae sine corporibus ingressae sunt in Aegyptum, aut caro sine animabus Filium Dei videre poterit, sed carnis vel animae nomine totus homo intelligitur, id est a parte totum. Ita ergo et hic fit cum dicitur, ut manducetis carnes regum et tribunorum. Quo in loco diversae hominum qualitates ad Christum convertentium comprehenduntur: Sunt quippe in Ecclesia reges, sunt et tribuni, id est comites et caeteri principes nobiliores, sunt fortes viri bellicosissimi ad Christum conversi. Per equos autem hi designantur, qui prius erant voluptuosi et luxuria coinquinati, de quibus propheta dicit: Equi emissarii facti sunt insanientes in feminas (Jer. V). Et in Psalmis ipse Dominus admonet, dicens: [Col. 1178D] Nolite fieri sicut equus et mulus quibus non est intellectus (Psal. XXXI). Per sessores autem haeresiarchas intelligere possumus, qui dum eloquiorum scientia carnalibus eminent quasi super bruta animalia insident, eisque jure potestatis ad quodlibet facinus abutuntur. Sed aliquando tales sancti sua doctrina ad fidem Christi convertunt, et ad bonitatem Ecclesiae trahunt, sicque quasi mactantes eos comedunt. Et carnes omnium liberorum ac servorum et pusillorum ac magnorum. Liberti sunt virgines carne. Servi autem conjugio obligati, quibus Apostolus dicit: Cum servi essetis peccati, liberi fuistis justitiae (Rom. VI), id est alieni fuistis a justitia. Per pusillos intelligitur vulgus ignobile, et multitudo plebis. Per magnos [Col. 1179A] vero, philosophi et divites hujus saeculi. Ex his omnibus magnum illud convivium coenae, ab exortu quidem sanctae Ecclesiae praeparatur, sed in fine temporum abundantius praeparabitur, quando non solum gentiles, sed etiam Judaei occurrent, et ad Christum convertentur. Unde et ista specialiter ad illud tempus referre possumus. Angelus itaque in sole, Elias et Enoch intelliguntur, in aperta luce Christum praedicantes. Licet enim persecutiones videlicet ab Antichristo sustineant illatas, tamen constanter et manifeste praedicabunt Christum, dicentes omnibus avibus, id est omnibus sanctis, sociis videlicet praedicatoribus, Venite ad coenam magnam Dei omnipotentis, id est ad Ecclesiae conventum, et aeternam omnium fidelium refectionem. Quae coena [Col. 1179B] recte magna vocatur, quia videlicet et gentiles, et Judaei ad vitam aeternam praeordinati tunc credent, et ad hanc coenam venient, ut comedant carnes regum et caeterorum, id est ut ex omnibus conditionibus et qualitatibus ad fidem Christi convertantur, et in corpus suum, quod est Ecclesia, trajiciantur.

Et vidi bestiam et reges terrae et exercitus eorum congregatos ad faciendum praelium cum illo qui sedebat in equo, et cum exercitu ejus. Bestia, ut supra dictum est, aliquando diabolum malorum principem, aliquando vero Antichristum, aliquando totum corpus diaboli significat. In hoc loco bestia, diabolus cum suo homine assumpto intelligitur. Reges vero et exercitus eorum, praepositi cum subjectos eorum [Col. 1179C] malis designantur, hi faciunt bellum contra Christum et ejus fideles, blasphemiis et opprobriis, tribulationibus et miraculis pugnantes. Et quamvis ab ipso Domini adventu, diabolus cum suis membris bellum certaminis contra Ecclesiam inierit, validius tamen in fine saeculi pugnabit, quando divino judicio solutus propriis viribus efferabitur, quando signis et miraculis castra sanctorum perturbare nisus fuerit. Tunc pariter bestia, reges et exercitus eorum pugnabit cum Christo, et ejus exercitu, quia uno voto unaque voluntate reprobi, adversus Ecclesiam firmabuntur, cum per damnatum hominem, antiquus hostis in saeculari potentia se eriget: tunc enim unanimi crudelitate reprobi cum suo capite, contra Ecclesiam erigentur, nullumque membrum [Col. 1179D] iniquorum a sui capitis voluntate, in hac persecutione discrepabit.

Et apprehensa est bestia. Pro eo quod apprehendetur, quia praeteritum tempus pro futuro hic positum est. Et cum illa pseudopropheta, et qui fecit signa coram ipso quibus seduxit eos qui acceperunt characterem bestiae, et qui adoraverunt imaginem ejus. Bestia, Antichristus, pseudopropheta doctores pravi intelliguntur. Quae sint autem signa quae pseudopropheta fecerit, quia in uno multa intelliguntur, superius dictum est, inter quae etiam ignem fecerit descendere de coelo. Coram bestia dicit quia ubicunque fuerint ipsi ministri Antichristi, ita ea facient, quae illi placere cognoverint, quasi semper in [Col. 1180A] conspectu illius consistant, et ab eo videantur. Et his signis subjicient eos qui acceperunt characterem bestiae: hoc est qui in eum crediderunt, et qui adoraverunt imaginem ejus, sicut Judaei, qui cum gaudio et veneratione ejus praestolantur adventum, quem et suscepturi sunt cum venerit. Juxta quod Dominus eis dicit: Ego, inquit, veni in nomine Patris mei, et non suscepistis me, alius veniet in nomine suo, ipsum suscipietis. De quibus omnibus satis supradictum est, ideo hic breviter repetuntur. Hi duo, id est caput et corpus, vivi missi sunt in stagnum ignis ardentis et sulphuris. Hoc dupliciter potest intelligi: vivi etenim in stagnum ignis ardentis mittentur hi, quos Christus veniens ad judicium vivos reperit in carne. Qui paululum degustata morte, statim resurgent [Col. 1180B] et damnabuntur cum diabolo et angelis ejus. Qui etsi momentaneam carnis mortem gustaverint, tanquam in ictu oculi resurgent, non mortui sed vivi appellantur. Vel certe viventes in stagnum ignis mittuntur, hi qui scienter malum operantur. Et ut manifestius fiat, dicamus sub exemplo, verbi gratia: Constituentur duo homines, unus mortuus et alter vivus. Si tetigeritis mortuum, non sentit; si tetigeritis vivum sentit. Saepe vero in Scriptura mortui pro nescientibus, vivi pro scientibus ponuntur. Mortui itaque sunt pagani, et quasi nescientes et mortui in infernum descendunt, unde scriptum est. Qui non credit, jam judicatus est, vivi autem sunt, qui fidem Christi habent, sed dum eam operibus destruunt, vivi in infernum descendunt, quia scienter peccant, [Col. 1180C] et hi utique gravius torquebuntur, quia servus qui scit voluntatem Domini sui, et non facit digna, plagis vapulabit multis. Considerandum denique est quam terribiliter locus suppliciorum stagnum ignis, et sulphuris esse perhibetur. Stagnum scilicet propter densissimas tenebras, quibus miseros demergit. Ignis vero, quia exurit. Sulphur, quia quos demergit simul et exurit, et continuis fetoribus replet.

Et caeteri, id est fideles qui ad Christum sunt conversi, occisi sunt gladio sedentis super equum qui procedebat de ore ipsius. Narrata reproborum damnatione, revertitur ad eos qui ad Christum conversi sunt, et gladio verbi Dei interempti mortui sunt mundo et peccato, ut viverent. Et omnes aves, id est, [Col. 1180D] omnes sancti saturati sunt de carnibus eorum. Satietas enim electorum est laetitia et gaudium de profectu fidelium. Verum quia verbi Dei gladio quidam jugulantur ad salutem, ut superius dictum est, quidam vero ad damnationem. Possumus et hos mortuos qui occisi sunt gladio sedentis super equum eos intelligere, qui ante Domini adventum secundum transeunt ad infernum, et ex his laetantur aves, hoc est daemones, qui valde gaudio replentur, cum ad interitum suos perducunt imitatores. Sicque de eorum damnatione capiunt satietatem, quibus se auctores praebuerunt ad errorem. Istae aves non vocatae ad mactationem coenae occurrunt, sed tanquam corvi, ac milvi, ut si quid a fidelibus, aut morticinum [Col. 1181A] aut inutile projectum fuerit, consumant. Quod si bonae aves ex carnibus reproborum, id est sancti praedicatores ex damnatione impiorum, quia videlicet tormentum impiorum aspicientes, de ereptione sua amplius laetabuntur, saturari narrantur, specialiter est intelligendum tanquam diceretur: Eo internae contemplationis dulcedine interius satiantur electi, quo reproborum tormenta exterius conspiciunt, quae divina misericordia evaserunt. Hinc Isaias dicit: Et erunt usque ad satietatem visionis omni carni (Isa. LXVI). Quasi enim damnatio reproborum, cibus est electorum, quia quo cruciatus eorum indesinenter aspiciunt, eo amplius divinae contemplationis gaudiis perfruuntur. De quo per Psalmistam dicitur: Videbunt justi et timebunt, et super eum ridebunt (Psal. [Col. 1181B] LI). Quia enim voluptates mundi tanquam aquam hauserunt, invidiae ardoribus aestuaverunt, ac luxuriae fetoribus tabernaculum corporis sui sparserunt, digne in stagnum ignis ardentis et sulphuris mitti cum illo perhibentur, quem ad haec perpetranda incentorem habuerunt. Quod autem non ait, mittentur, sed missi sunt, secundum Scripturae auctoritatem posuit, quae solet praeterito pro futuro uti, ut est illud: Foderunt manus meas et pedes meos (Psal. XXI), praeoccupata quidem narratione quod adhuc futurum extremo tempore positum est, certissime retinemus.



CAPUT XX.

Et vidi alium angelum descendentem de coelo habentem clavem abyssi, et catenam magnam in manu [Col. 1181C] sua. Nunc revertitur ad superiora, id est ad ea quae ante adventum Christi secundum, facta sunt. In hac enim prophetia non servatur ordo historiae. Angelus autem hic idem est qui et supra, id est Dominus Jesus Christus, qui a propheta magni consilii angelus appellatur. Sed quo descendit, qui ubique est? Ipse enim per prophetam dicit: Coelum et terram ego impleo (Jer. XXIII). Et quia extra coelum et terram non est locus, descensio illius non est aliud quam assumptio humanitatis: unde Apostolus ait: Qui cunt in forma Dei esset non rapinam arbitratus est esse se aequalem Deo, sed semetipsum exinanivit in similitudinem hominum factus et habitu inventus ut homo, humiliavit semetipsum factus obediens usque ad mortem, mortem autem crucis (Phil. II). De coelo descendit, quia [Col. 1181D] homo factus, paulominus ab angelis minoratus est. Clavis autem abyssi, discretio intelligitur, qua Deus omnipotens aliquando reprobos saevire permittit contra Ecclesiam, quantum scit utile: et iterum ne tantum noceant quantum volunt, aditum egrediendi et nocendi eis adimit. Abyssus enim profunda et tenebrosa significat corda impiorum hominum, et sicut ex clavi aperitur ostium et iterum clauditur, sic diabolus, vel ejus membra modo saevire permittuntur, modo exire prohibentur. Per catenam vero, inevitabilis Dei potestas exprimitur, quae omnia cingit, omnia complectitur, quam habet in manu, hoc est in potestate Verbi per quod omnia facta sunt, per quam ipse virtutes et miracula fecit, per quam [Col. 1182A] etiam Deus Pater omnia operatus est, coelestia, terrestria, visibilia et invisibilia. In hac manu, id est in virtute Verbi sui habet, et vim discretionis, quo cuncta suo moderamine temperat, et potestatem inevitabilem, qua omnia cingit atque complectitur.

Et apprehendit draconem, serpentem antiquum qui est diabolus et satanas. Hoc quomodo sit factum, ipse manifestat, qui dicit in Evangelio: Cum fortis armatus custodit atrium suum, in pace sunt ea quae possidet. Si autem fortior illo superveniens vicerit eum, fortem ligat et universa arma ejus aufert, et spolia ejus distribuit (Luc. XI). Ipse enim in carnis humilitate apparens, primum fortem alligavit, deinde eos qui fuerunt vasa irae fecit vasa misericordiae, Draco, [Col. 1182B] serpens, diabolus et satanas licet plura sint nomina, unum tamen eumdem hostem significant. Qui draco appellatur propter nocendi malitiam, serpens, propter fallendi astutiam, antiquus, propter iniqua et exercitata consilia, quibus ab initio nocere non desinit. Dicitur quoque diabolus, id est deorsum fluens, quia quotidie de cordibus ruit fidelium. Quia vero Christo et Ecclesiae adversatur, satanas, id est contrarius appellatur. Et ligabit eum per annos mille, et misit eum in abyssum. Millenarius numerus in Scriptura pro perfectione rei ponitur. Unde est: Verbi quod mandavit in mille generationes (Psal. CIV). Nam et secundum saecularem sapientiam perfectus est, quia constat ex denario in se multiplicato. Decies enim deni centum fiunt. Quae jam figura non quadrata, sed [Col. 1182C] plana est. Decies autem centum mille, qui numerus in altitudinem surgens solidam figuram reddit. Et ideo hic numerus propter sui perfectionem omne significat tempus hoc praesens, a Domini scilicet passione usque ad finem saeculi, et hic totum pro parte positum est, quia mille anni quantumlibet tempus Ecclesiae exprimunt, id est usque ad regnum Antichristi. In hoc tempore ligatus est diabolus in abysso, id est, in cordibus infidelium et hominum perversorum, ubi et latet et regnat usque ad adventum Antichristi, quando solvetur de suo carcere, et procedet ad apertas blasphemias et persecutiones. Sed mirum est quomodo in abyssum mitti dicitur, cum ibi ante esset, quia videlicet juxta quod saepe superius dictum est, ejectus a fidelibus [Col. 1182D] atrocius coepit dominari in suis. Et clausit, id est, potestatem egrediendi illi interdixit, ne alibi gressus nequitiae extendat, nisi quo occultum et justum Dei judicium permittat. Et signavit super illum, id est sigillavit, ut ea etiam quae sub se habet, lateant illum. In hoc enim diabolus signatus est: quia qui sint vel ex his quos tenet, vel ex his quos amisit, qui ad electorum numerum pertineant, nec ipse diabolus nec membra illius scire possunt, sed ille solus a quo inclusus tenetur. Aliquando enim quidam ex his qui ejus esse videbantur, subito ad electorum numerum transeunt: aliquando vero ex his qui dominium ejus evaserant ad eum quem deseruerant revertuntur. Habuit enim [Col. 1183A] ipse Petrum sub se, quando negavit Christum: et David, quando adulterium simul perpetravit et homicidium, sed signum positum fuit super illum, quia praevidere non potuit, quod uterque per poenitentiam ad vitam reversurus esset, et Dei misericordiam consecuturus. Quia itaque nescit, qui pertineant ad illum, qui ad Christum, idcirco etiam ea quae sub ipso sunt quasi sub signaculo reclusa custodiuntur. Ac per hoc agitur, ut nec ille qui sint ejus ad plenum cognoscat, nec nos qui sunt Christi scire valeamus, verum in hoc quod sequitur: Ut non seducat amplius gentes donec consummentur mille anni. Gravis ad solvendum oritur quaestio: si enim et ille idcirco ligatus est, ne seducat amplius gentes, quomodo quotidie contra tot homines pugnat, quos et seducit, dum ad vitia ruere [Col. 1183B] facit? Sed sciendum quia nunc gentes in Christum credentes, et si ad tempus videtur seducere, non tamen seducit ut aeternaliter pereant hi, qui in Dei praedestinatione sunt salvandi, et ideo a toto pars intelligenda est, quae scilicet non potest seduci. Istae enim sunt gentes, de quibus ad eum Pater dicit: Postula a me et dabo tibi gentes (Psal. II).---Post haec, id est post mille annos, ut a toto sicut supra partem intelligamus, quoniam de mille annis adhuc restant tres anni et dimidius, oportet illum solvi modico tempore. Id est per tres annos, sed nec tunc seducere poterit eos qui ad vitam sunt praedestinati, sed eos quos antequam solveretur, seductos tenebat. Quia sicut nunc alligatus, a laesione fidelium cohibetur, sic etiam tunc solutus, a seductione illorum [Col. 1183C] virtutis potentia deprimetur. Et mille quidem anni, quantum ad electos pertinet, omne tempus istius vitae significant, usque ad finem saeculi: Quantum autem ad reprobos, usque ad adventum Antichristi. Tunc ille quasi exiet seducere, quia comparatione illius seductionis, ista quae nunc agitur seductio esse denegatur. Quod si quis inquirit, cur Deus quem semel alligavit, solvi modico tempore voluit: Si a me quaeris, dicit beatus Ambrosius, cito respondeo, et ut Dei virtus, et diaboli infirmitas manifestetur virtus Dei, in hoc, quod sancti etiam inter flagella et tribulationum angustias constanter in fide perseverant. Infirmitas autem diaboli in hoc quod etiam a puellis et infantibus vincitur. Si enim nunquam solveretur, minus appareret ejus maligna atque [Col. 1183D] crudelis potentia, minus etiam probaretur sanctarum gentium fidelissima patientia. Solvetur enim modico tempore, et totis viribus saeviet contra electos, ut in illis et Dei potentia nota fiat qui non poterunt vinci tanto ejus impetu, et ille suam infirmitatem et propriam impotentiam erubescat, tanquam ei dicatur a Deo exprobrantis voce, Vide quam infirmus sis, qui a puellis vinceris.

Et vidi sedes et sederunt super eas et judicium datum est illis. Thronus Graece Latine dicitur sedes. Per sedes vero generalis Ecclesia exprimitur. Per sessores autem sancti intelliguntur praedicatores, id est duodecim apostoli, et omnes qui perfectam vitam illorum sunt imitati. Nam et his sedibus [Col. 1184A] Psalmista dicit: Illic sederunt sedes. Ipsi enim sunt sedes, quia in eorum cordibus Deus sedet, et ipsi sedebunt in judicio, quia aliorum facta judicabunt. Et isti cum Domino venturi sunt ad judicium, juxta quod eis ipse dicit: Sedebitis super sedes duodecim judicantes duodecim tribus Israel (Matth. XIX). Jam nunc etiam sedent et judicant, quia potestatem in Petro apostolo acceperunt, cui dictum est una cum caeteris: Quodcunque ligaveris super terram, erit ligatum et in coelis, etc. (Matth. XVI.) Datum est eis judicium, id est potestas ligandi atque solvendi. Quaeritur autem quare superius singulariter unam ponit sedem, dicens: Ecce sedes posita erat in coelo (Apoc. IV), et hic pluraliter sedes enuntiantur. Non autem hoc pertinet ad illud generale judicium, sed ad praesens tempus, quo [Col. 1184B] judicant inter bonos et malos. Et animas decollatorum. Subauditur vidi. Per animas vero decollatorum plenitudo intelligitur omnium sanctorum, sive scilicet qui spiritualiter in anima sunt mortui, sive corporaliter pro Domino jugulati per ingentis martyrii gloriam. Propter testimonium Jesu, et propter verbum Dei. Hac enim sola causa interfecti sunt, quia confitebantur Christum Deum et hominem, et quia nolebant adorare diabolum. Jesus quippe proprium nomen est hominis assumpti, et interpretatur salvator, eo quod salvum faciet populum suum a peccatis eorum. Verbum autem Dei divinitas intelligitur Filii Dei, in qua aequalis est Patri. Propter testimonium ergo Jesu, et propter verbum Dei, id est propter fidem humanitatis et divinitatis ejus, interfecti sunt. [Col. 1184C] Cur autem decollatorum animae specialiter visae dicuntur, cum non hi solummodo cum Christo sint regnaturi? Nimirum propter excellentiorem dignitatis gradum. Erunt quippe virgines ibi, conjugati, et caeteri, sed majorem gloriam habebunt hi qui martyrium pro Christi nomine sunt perpessi. De quibus adhuc subditur et qui non adoraverunt bestiam, neque imaginem ejus, id est Antichristum, nec acceperunt characterem ejus in frontibus suis. Id est in fide, sicut Judaei faciunt. Aut in manibus. Id est in opere, sicut faciunt non solum pagani qui opera diaboli perpetrant, sed etiam falsi Christiani, qui fidem quam habent operibus destruunt, de quibus satis supra dictum est. Possumus et imaginem bestiae accipere omne corpus diaboli, id est omnes reprobos qui [Col. 1184D] illum imitantur. Quam imaginem justi non adorant, quia in nullo reprobos imitantur. Neque enim bestiam adorant, neque characterem illius in fronte aut in manu sua accipiunt, quia nec Judaeorum Antichristum exspectantium perfidiam, nec haereticorum dogma, ac gentium sequuntur errorem. Unde Apostolus admonet dicens: Nolite jugum ducere cum infidelibus (II Cor. VI). Non enim adorant imaginem bestiae, id est non imitantur simulationem reproborum, qui fidei confessionem ore proferunt, sed infideliter vivunt: Et vixerunt et regnaverunt cum Christo mille annis. Sancti et in praesenti vita regnant cum Christo et in futura regnabunt. Ideoque per millenarium numerum et praesentem vitam et futuram [Col. 1185A] intelligimus: Quia regnum sanctorum in die judicii non terminabitur, sed augmentum accipiet. Jam enim regnant per fidem, et etiam in illis, qui quotidie ab hac vita transeunt per apertam speciem, sed tunc amplius regnabunt, quando simul in regnum introducentur, et erit Deus omnia in omnibus (I Cor. XV). Unde et idem Joannes in Epistola sua dicit: Charissimi, nunc filii Dei sumus, et nondum apparuit quod erimus. Scimus autem, quia cum apparuerit similes ei erimus, quoniam videbimus eum sicuti est (I Joan. III).

Caeteri mortuorum non vixerunt donec consummentur mille anni. Sicut supra sancti intelliguntur, qui semper cum Christo sunt regnaturi, ita et hic reprobi, qui nunquam sunt victuri: Ideo enim dicit [Col. 1185B] caeteri, quia et sancti moriuntur in praesenti vita. Juxta quod Paulus dicit: Mortificate membra vestra, quae sunt super terram, etc. (Col. III). Et iterum: Mortui estis, et vita vestra abscondita est cum Christo in Deo (Ibid.). Isti itaque moriuntur peccato, atque ideo in aeternum vivent cum Christo. Caeteri autem mortuorum qui in anima per peccatum sunt mortui, non vixerunt, id est non vivent. Quia enim hic non vivunt per fidem et operationem, illic non vivent per resurrectionem. Tales utique et hic viventes mortui sunt in anima, et quotidie etiam ad mortem transeunt, quando ab hac vita migrantes, in inferno damnantur, et in futuro morientur, quando non ad hoc resurgent ut postea vivant, sed ut acceptis corporibus iterum ad mortem transeant sempiternam. [Col. 1185C] Et non sunt victuri donec consummentur mille anni, id est per omnia futura tempora, ita illi miseri mortui erunt, et nunquam a vita separati vivere poterunt. Mortui quippe erant ante, sed in die judicii mors illorum non accipiet terminum, sed augmentum, quia videlicet in toto ipso tempore quo volvuntur mille anni, noluerunt audire vocem Filii Dei, ut viverent. Has mortes duas Dominus in Evangelio manifestat. De praesenti enim, quia sancti in anima post peccatum surgunt ad vitam, dicit: Venit hora, et nunc est, quando mortui audient vocem Filii Dei, et qui audierint, vivent (Joan. V). De illa autem: Tunc omnes qui in monumentis sunt, audient vocem Filii Dei. Et procedent, qui bona fecerunt, in resurrectionem vitae. Quia ergo reprobi hic (id est in prima resurrectione) [Col. 1185D] a morte peccati nolunt redire ad vitam, profecto in secunda resurrectione, quae carnis est, ad mortem secundam cum ipsa carne transibunt. Sicque electi de vita justitiae, transibunt ad vitam beatitudinis per resurrectionem carnis; et reprobi de morte peccati, ad ultionem mortis per eamdem resurrectionem carnis. Haec est resurrectio prima. Nequaquam diceret: Prima, nisi esset et secunda. Prima ergo resurrectio est, quae fit in anima, quod est, ab infidelitate redire ad fidem, a vitiis ad virtutes resurgere. Secunda autem erit in die judicii, quando resurgent cum corporibus in aeternum victuri. Sicut enim sunt duae mortes, una scilicet animae, altera corporis; sic sunt et duae resurrectiones, una quae hic fit in [Col. 1186A] anima sicut diximus. Altera quae in futuro exspectatur in corpore. De hac quippe resurrectione, quae in praesenti fit per baptismum, Apostolus fidelibus dicit: Si consurrexistis cum Christo, quae sursum sunt sapite (Col. III).

Beatus, id est felix. Et sanctus qui habet partem in resurrectione prima, id est qui hic resurgit in anima. Felix est enim, qui dum adhuc vivit in corpore, a morte animae resurgit, quia dum carnis resurrectio advenerit, in aeterna laetitia vivet. Ille enim post in carne feliciter resurget, qui in hac vita a mentis suae morte resurrexit. Et in his secunda mors non habet potestatem. Sicut scilicet habet in reprobis, de quibus satis supradictum est: Caeteri mortuorum non vixerunt, etc. Quia enim hi qui prius a morte animae [Col. 1186B] resurgere studuerunt, in his secunda mors, hoc est damnatio perpetua, non habet potestatem; ut enim supradictum est, sicut sunt duae resurrectiones, similiter et duae mortes. Sed erunt sacerdotes Dei Patris, et Christi ejus, id est Filii. Et regnabunt cum illo mille annis. Haec verba non ad solos pertinent episcopos ac presbyteros, sed ad omnes fideles, quicunque scilicet sunt membra veri regis et pontificis Christi, quibus Petrus apostolus dicit: Vos estis genus electum, regale sacerdotium (I Petr. III). Reges quippe sunt, quia et in se et in subditis, motus carnalium cogitationum bene regunt. Sacerdotes, quia seipsos mortificant, ut hostia viva fiant. De quibus per prophetam dicitur: Isti sunt filii Sadoch, qui accedunt de filiis Levi ad Dominum ut ministrent ei (Ezech. XL). [Col. 1186C] Sunt itaque sacerdotes et reges in praesenti. Verumtamen sacerdotium et regnum illorum in die judicii non accipiet terminum, sed augmentum, quando et semetipsos totos Deo offerent, et super omnia regna constituentur. Quo contra reprobi, qui hic mercedem suam recipiunt, omnibus rebus exspoliabuntur. In mille autem annis quibus regnabunt cum Christo, omne tempus futurum intelligitur, sicut supra dictum est. Neque enim nunquam a gloria illius regni, secundum quod haeretici voluerunt, separabuntur, sed semper cum Christo regnabunt. Juxta quod Dominus dicit: Ibunt hi in vitam aeternam (Matth. XXV).

Et cum consummati fuerint mille anni, solvetur satanas de carcere suo. Nunc redit ad de scribenda tempora Antichristi. Consummatos autem mille annos [Col. 1186D] dicit, a toto partem comprehendens. Sic enim solvetur ut super sint anni tres et menses sex. Supra enim mille anni, a Domini adventu usque ad finem saeculi intelliguntur, hic autem usque ad regnum Antichristi, quando ille solvetur de suo carcere, hoc est de reproborum cordibus, in quibus modo ligatus est, ne tantum saeviat, quantum vult. Vel de carcere solvetur, quia de pravitate perfidiae Judaeorum nascetur. Juxta illud: Fiat Dan coluber in via (Gen. XLVI), etc. Et exibit, ad apertas scilicet blasphemias et persecutiones. Et seducet gentes multas, quae sunt super quatuor angelos terrae Gog et Magog. De his gentibus varie quidam loquuntur, aestimantes eas esse gentes aquilonares, id est Getas et Massagetas, [Col. 1187A] quae Scanzam insulam inhabitant. Sed si has tantummodo duas gentes diabolus seducturus esset, nequaquam diceretur ad hoc exire, ut seducat multas gentes quae sunt super quatuor partes terrae, cum hae gentes, non quatuor, sed unam tantummodo partem mundi inhabitent. Dicunt etiam alii has gentes ab Alexandro magno in partibus Macedoniae conclusas, ubi et intantum sunt multiplicatae, ut viginti quatuor regna de se reddidissent. Sed neque istae etiam si verum esset, omnes mundi partes tenere possent. Ideoque haec sententia humana est, non divina. Nam in his duabus gentibus, omnis multitudo intelligitur reproborum, qui super quatuor partes terrae sunt, id est super Orientem, Occidentem, Aquilonem et Meridiem. Quo in loco ostenditur, [Col. 1187B] et fides sanctorum in omnibus mundi partibus invenienda ante finem saeculi. Juxta quod Dominus dicit: Oportet Evangelium praedicari in toto mundo, et tunc veniet finis, et numerositas impiorum, similiter per omnes mundi partes saevitura. Quia enim ubique erunt fideles, idcirco ubique eos insequentur infideles. Gog quippe interpretatur tectum, Magog, de tecto, quod tale est, quasi dicatur domus procedens de domo. Per tectum itaque intelliguntur corda reproborum, in quibus modo latet diabolus. Juxta quod superius legimus in abysso eum esse conclusum. Diabolus autem est de tecto, tanquam scilicet de reproborum cordibus progrediens. Ipse est ergo modo in tecto, et tunc progredietur de tecto. Tectus est enim modo diabolus in illis, sed temporibus [Col. 1187C] Antichristi exibit de tecto, quasi discoopertus, quia quod nunc facit occulte, tunc faciet manifeste. Vel certe ipsae gentes sunt tectum, quia in ipsis modo tetigitur et concluditur diabolus, et ipsae de tecto erunt, quando in apertam persecutionem prorumpent. Exibit ergo in apertam persecutionem, ut seducat Gog et Magog, id est omnia membra sua. Seductio autem haec erit, quae incitabit omnes reprobos, ut bellent contra Christum. Et congregabit eos in praelium. Non in unum locum, sed in unum consensum, et unam malam voluntatem, per quam omnes faciet concordes. Quorum numerus est sicut arena maris. Legimus in Genesi quod dixerit Deus ad Abraham: Multiplicabo semen tuum sicut stellas coeli, et sicut arenam, quae est in littore maris (Gen. [Col. 1187D] XVII).Ubi in stellis intelliguntur sancti; in arena maris, omnes reprobi steriles et infructuosi.

Et ascenderunt, subaudis diabolus et membra illius, Gog et Magog super latitudinem terrae. Hic demonstratur Ecclesia sanctorum in toto orbe dilatanda. Juxta quod Dominus in Evangelio ait: Oportebat, inquit, pati Christum et resurgere a mortuis, et praedicari in nomine ejus poenitentiam et remissionem peccatorum in omnes gentes (Luc. XXIV). Et iterum: Praedicabunt hoc Evangelium in toto orbe, et tunc veniet consummatio. Sicut ergo ubique erit Ecclesia, ita et ubique erit persecutio, et in nullo loco erit sanctus, quem non persequetur impius. Et circuierunt castra sanctorum. Sancti appellantur [Col. 1188A] castra, quia semper dimicant contra diabolum, et membra ejus. Sic enim dicitur: Ascenderunt super latitudinem terrae, cinxerunt castra sanctorum; ac si diceretur, per omnem terrae habitationem, electorum Ecclesiam pressuris arctaverunt. Bene autem dicit, ascenderunt, contra electos videlicet, tumentes, et caput suum imitantes, qui dicit: Ascendam super altitudinem nubium, et ero similis Altissimo (Isa. XIV). Et hic quidem super altitudinem nubium, illi vero super latitudinem terrae ascendunt, quia videlicet caput specialiter contra Deum, membra vero generaliter contra electos elevantur. Et civitatem dilectam. Ipsa Ecclesia est civitas a Deo dilecta, de qua Dominus dicit: Non potest civitas abscondi in monte posita (Matth. V). Et Psalmista: Gloriosa dicta [Col. 1188B] sunt de te, civitas Dei (Psal. LXXXVI).

Et descendit ignis a Deo de coelo, et devoravit illos. Per ignem repentinum interitum Antichristi, vel membrorum illius intelligere debemus. Unde Paulus dicit: Quem Dominus Jesus interficiet spiritu oris sui (II Thess. II). Et in Evangelio ipse Dominus: Cum dixerint pax et securitas, tunc repentinus eis superveniet interitus (I Thess. V). Sicut enim nunc iste mundus plenus est hominibus, sic erit in adventu Filii hominis. Sicque cum repente Dominus venerit ad judicium, quasi ignis, id est sententia damnationis subito descendet de coelo, et devorabit impios, non solum in corpore, sed etiam in anima. Unde Dominus in Evangelio dicit: Sicut fuit in diebus Noe, sic erit in adventu Filii hominis (Luc. XVII). [Col. 1188C] Aliter: Supra legimus de sanctis praedicatoribus quod ignis exiens de ore illorum devoravit inimicos eorum. Quasi enim ignis de coelo descendit, cum ex divini verbi praedicatione, reprobis livor invidiae accrescit, sicque ipsa praedicatio, quae justis est vita, reprobis est damnatio perpetua. Unde Paulus: Aliis sumus odor mortis in mortem, aliis odor vitae in vitam (II Cor. II).---Et diabolus qui seducebat illos, sive per se, sive per membra sua. Missus est in stagnum ignis et sulphuris, ubi et bestia, id est Antichristus.

Et pseudoprophetae. Praeteritum tempus positum est hic pro futuro missus est, scilicet pro eo quod est mittetur. Per stagnum vero ignis in quo missus est diabolus, profunditas intelligitur inferni, in quo [Col. 1188D] impii cum capite suo damnati in perpetuis tenebris obvolventur. Quoniam licet sit ibi ignis, non erit ad lucendum, sed ad miserorum corpora concremandum. Corpora enim reproborum erunt fomentum ignis. Ideoque et ipse ignis erit indeficiens, quia erunt et corpora immortalia quibus semper accendetur. Sulphur autem et ignem accendit et fetorem generat, quia sicut dictum est, et ignis ibi erit perpetuus, et fetor intolerabilis. Unde sequitur: Et cruciabuntur die ac nocte in saecula saeculorum. Cum in inferno semper tenebrae sint, juxta illud: Inutilem servum projicite in tenebras exteriores (Matth. XXV), quid est quod hic dicitur, cruciabuntur die ac nocte? Sed sciendum quia non pro vicissitudine diei ac noctis, hic dies [Col. 1189A] aut nox ponuntur, sed propter mutabilitatem poenarum, caloris scilicet et frigoris. Quo contra de sanctis dicitur, quia jam tempus non erit, id est nulla immutabilitas. Quod exponens Paulus dicit: Omnes quidem resurgemus, sed non omnes immutabimur (I Cor. XV). Apud electos enim nullius rei erit vicissitudo, sed sicut erunt immortales corpore, sic erunt et immutabiles mente. Reprobi autem, licet sint immortales corpore, tamen corruptionem sustinebunt, quia a vermibus comedentur, et mutabilitatem animi patientur, semperque deficient, et nunquam ad defectum pervenient. Haec itaque immutabilitas poenarum hic exprimitur per diem et noctem. Aliter, diem possumus referre ad gloriam justorum, noctem ad poenam reproborum. Illi ergo qui in inferno [Col. 1189B] erunt, die ac nocte cruciabuntur, recordantes bonorum justorum et malorum suorum.

Et vidi thronum magnum candidum. Thronus Ecclesia est, cui Christus singulariter et generaliter praesidet. Magnus dicitur, quia Ecclesia ex multitudine populi constat, et per mundi partes dilatatur. Candidus quia fonte baptismatis ab omni abluitur macula criminis. Et sedentem super eum. Subauditur vidi. Per quem Dominus Jesus Christus intelligitur, qui habitat in cordibus fidelium. Juxta illud, Inhabitabo in illis et inter eos ambulabo (II Cor. VI),---a cujus conspectu fugit terra et coelum. Hoc est quod Dominus dicit: Coelum et terra transibunt, verba autem mea non transibunt (Matth. XXIV). Transibunt coelum et terra, non ut esse desinant, sed immutabuntur. [Col. 1189C] Juxta quod Paulus dicit: Praeterit figura hujus mundi (I Cor. VII). Erit enim tunc coelum novum et terra nova. Fugient quippe a conspectu judicis ab ea specie, quam nunc habent, et ostendent pulchritudinem, quam nunc celant. Unde et in hac eadem Apocalypsi dicitur: Vidi coelum novum et terram novam (Apoc. XXI). Primum enim coelum et prima terra abiit. Ignis enim comitabitur Domini adventum, qui tantum spatium aeris occupabit, quantum occupavit aqua diluvii, quando quindecim cubitis fuit super omnes montes, qui erant sub universo coelo. Inter haec autem sciendum, quia quidam minus caute divinam Scripturam considerantes, prius dixerunt coelum et terram transire per ignem, quam judicium fieri. Quidam vero affirmant, prius futuram resurrectionem, [Col. 1189D] deinde coeli et terrae innovationem. Sed et hos et illos minus cauta conspectio fefellit, quod Paulus manifestat, qui dicit: Dies Domini declarabit, quia in igne revelabitur (I Cor. III). Et Psalmista: Ignis in conspectu ejus ardebit et in circuitu ejus tempestas valida (Psal. XLIX). Simul enim Dominus veniet ad judicium, et mortui resurgent, et elementa igne solventur, atque omnia, Deo judicante per ignem, cum adversarios ignis involverit, et in infernum demerserit, atque electos ad regnum praemiserit, tunc coelum et terra nova apparebunt, quod nos quoque exemplo colligimus, qui hiemalium dierum revolutionibus vernum tempus abundantiori solis lumine superius splendescere, varietate florum [Col. 1190A] interius candescere videmus. Hinc et Dominus in Evangelio regnum coelorum aestati comparat. Et locus, pristinae subauditur visionis, non est inventus ab eis. Ac si diceret: Figura praeterit, natura permanet. Hinc Paulus dicit: Praeterit figura hujus mundi (I Cor. III). Possumus et per coelum intelligere animas sanctorum. Per terram vero corpora illorum. Quae non solum tunc incorruptionem corporis, verum etiam incommutabilitatem mentis recepturi sunt, quando ab ea specie, quam nunc bahent, tanquam terram et coelum transeuntes, in pulchriorem statum commutabuntur. Et locus pristinae corruptionis et mutabilitatis non invenietur in eis. Quasi enim jam non ipsi sunt, sed alii, dum a vetustate primae corruptionis in novitatem transeunt [Col. 1190B] secundae regenerationis.

Et vidi mortuos magnos et pusillos stantes in conspectu throni. Magni sunt de quibus Dominus dicit: Qui fecerit et docuerit, hic magnus vocabitur in regno coelorum (Matth. V). Pusilli qui simplicitatem vitae servant, nec altiora mysteria capere sufficiunt. Omnes enim hic generaliter comprehenduntur, quicunque in judicium sunt venturi in gloriam. Vel magnos et pusillos possumus intelligere, reges et principes hujus saeculi cum suis sibi subjectis. Hi enim omnes et justi scilicet et perfectiores, cum simplicioribus, et principes hujus saeculi cum suis sibi subjectis stabunt in die judicii. Illi quidem ut remunerentur, isti vero ut damnentur. Et libri aperti sunt, et alius liber apertus est, qui est vitae. Libri [Col. 1190C] aperti, duo sunt Testamenta, quae in judicio aperientur, quando singuli electorum manifeste videbunt, quid ex his compleverint, vel quid praetermiserint. Alius autem liber, qui est vitae, Dominum Jesum Christum significat, qui vitam suis fidelibus tribuit. In illo enim libri, hoc est duo Testamenta, aperientur, quia in illo omnes actiones justi considerabunt. Vel libri aperti, opera justorum significant, quae in judicio omnibus manifestabuntur. Nunc enim abscondita sunt justorum opera, quia humanum vitare cupientes favorem, omne opus suum in abscondito faciunt, tunc autem manifesta luce revelabuntur. Unde Apostolus: Veniet Dominus et illuminabit abscondita tenebrarum, et manifestabit consilia cordium, et tunc laus erit unicuique a Deo (I [Col. 1190D] Cor. IV). Vel libri etiam intelliguntur conscientiae quae singulis invicem manifestabuntur, quia quidquid unus cogitabit, ab altero facile intelligitur. Et judicati sunt mortui ex his quae scripta erant in libris secundum opera ipsorum. Id est, ex utroque Testamento judicati sunt secundum quod ex his fecerunt aut non fecerunt. Vel etiam ex comparatione operum sanctorum judicabuntur reprobi, qui quasi in expansione librorum legunt bonum, quod agere noluerunt, considerantes vitam justorum, quorum comparatione damnantur. Quapropter expedit illis ut in praesenti vita actus eorum considerent, et deteriores usus conversione immutent. Qui enim plenissime intelligere appetit, qualis est, debet nimirum [Col. 1191A] tales conspicere, qualis non est: et in bonorum forma metiatur, quanto ipse deserto bono deformis est.

Et dedit mare mortuos suos qui in eo erant. Hoc prius fiet quam libri aperiantur, et ex his mortui judicentur secundum opera ipsorum. Quantum ad litteram pertinet, mare, flumina, et omnia stagna, suos qui in eis tenentur mortuos dabunt. Cui autem dabuntur, nisi vitae? Tunc enim omnes resurrecturi sunt quacunque morte perempti fuerint, et quibuscunque locis absconditi. Altius autem mare, id est hic mundus in fluctuatione positus, dabit suos mortuos, generaliter scilicet bonos et malos producens. Juxta quod Apostolus dicit: Omnes enim resurgemus. Vel mortuos quos mare dabit, possumus intelligere [Col. 1191B] eos, qui vivi in adventu Domini sunt reperiendi, qui utique subito mortui vitae reddentur. Et mors et infernus dederunt mortuos qui in ipsis erant. Mors diabolum significat, de quo Paulus dicit: Invidia diaboli mors introivit in orbem terrarum (Sap. II). Infernus omnia membra diaboli. Vel per mortem possumus intelligere simpliciter mortem carnis. Inferni autem nomine, loca significantur tenebrarum. Et mors itaque et infernus suos mortuos dabunt, hoc est diabolus et omnia membra ejus. Vel etiam omnia loca inferni, quoscunque per mortem corporis astrictos tenent, tunc vitae restituent. Postquam autem omnes resurrexerint. Judicatum est de singulis, pro eo quod est judicabitur, secundum opera ipsorum. Hoc est, dabitur unicuique secundum opus suum.

[Col. 1191C] Et infernus et mors. Hoc est omnia membra diaboli cum capite suo. Missi sunt in stagnum ignis. Hoc est in profundam damnationem inferni. Recte autem per infernum omnes reprobi figurantur. Vel quia ibi habitantes una cum inferno in quo habitant, una sunt domus: Vel etiam quia imitantes opera diaboli, nunquam saturantur malis, sicut infernus nunquam dicit, Sufficit.

Et qui non est inventus in libro vitae scriptus. Hoc est, qui non est ante mundi constitutionem ad vitam praedestinatus. Missus est in stagnum ignis. Liber quippe vitae, sicut supra dictum est, jus divinitatis intelligitur, id est Dei praescientia, in qua qui non fuerit praeordinatus, in stagnum ignis mittetur. Hoc est reproborum hominum societati copulabitur. [Col. 1191D] Quod enim dicit, qui non est inventus, nihil est aliud, nisi non praeordinatus. Electi autem in hoc libro scripti qui ante mundi constitutionem sunt praecogniti, et praeordinati. Unde Apostolus: Quos praescivit et praedestinavit (Rom. VIII). Et alibi: Sicut elegit nos ante mundi constitutionem (Ephes. I).



CAPUT XXI.

Et vidi coelum novum et terram novam. In praedestinatione Dei omnipotentis quae futura sunt jam transierunt, unde hic dicit se videre coelum novum et terram novam, atque addit: Primum enim coelum et prima terra abiit. Quod qualiter sit vel juxta litteram, vel etiam spiritualiter intelligendum, superius [Col. 1192A] dictum est. Abiit primum coelum, et prima terra, hoc est per innovationem immutata sunt, et a pristina figura recesserunt. Juxta illud Apostoli: Praeterit figura hujus mundi (I Cor. III). Verum quod sequitur, et mare jam non est, utrum ad litteram, id est, ut mare cum fluminibus exsiccetur, possit intelligi, an etiam solummodo spiritualiter hoc dicatur dubium est. Terra enim aquarum conjunctione subsistit, quoniam et infra et extra et supra se aquas continet, ne naturali ariditate fatiscat, quoniam nisi aquis temperaretur, in cinerem redigeretur. Ideoque utrum maximo illo ardore mare cum fluminibus siccetur, an et ipsum vertatur in melius, non facile dixerimus. Quod et si factum fuerit per Dei potentiam, licet arida sit terra, satis subsistere [Col. 1192B] poterit. Quatuor siquidem sunt elementa, ex quibus duo sunt immutanda in melius, sicut hic dicitur, et Dominus in Evangelio manifestat, coelum et terra transibunt, id est immutabuntur. Utrum autem mare vel ignis transeat, id est immutetur, Deus scit, licet hic legamus, et mare jam non est. Et alibi: Lumen lucernae non lucebit in ea. Haec enim qualiter fiant, cum illuc pervenerimus, melius sciemus.

Et civitatem sanctam Hierusalem novam vidi descendentem de coelo a Deo. Haec civitas sancta Ecclesia est, quae idcirco civitas appellatur, quoniam a multis inhabitatur, et in quatuor mundi partes distenditur, habens habitatorem Deum. Hinc Paulus dicit: Templum Dei sanctum est, quod estis vos (I Cor. [Col. 1192C] III). Sancta dicitur, quia quotidie per baptismum sanctificatur. Vocatur quoque Hierusalem, quae visio pacis interpretatur, quia ad hoc laborat, ut visionem Dei in coelestibus percipiat. Nova dicitur, quia a vetustate peccati exuitur. Peccati enim perpetratio ad veterem Adam pertinet. Et ideo dum Ecclesia a peccato originali mundatur, a vetustate peccati ad novitatem venit. Unde Apostolus: Exspoliantes vos veterem hominem, induite novum, qui renovatur in agnitione Dei (Col. III). Idcirco autem civitas haec a Deo descendere dicitur, quia ab exordio sui jam cum capite suo descendit, cum quo, et per quod sursum ascendit, unde idem Dominus dicit: Nemo ascendit in coelum, etc. Aliter: In hoc de coelo descendere dicitur, quia coelestis est gratia, quod Deus [Col. 1192D] eam fecit Ecclesiam, juxta illud: Ego Dominus faciens te. Quidquid enim habet in fide, spe, et charitate, caeterisque virtutibus et baptismo, desuper datum est illi. Unde Jacobus: Omne datum optimum, et omne donum perfectum desursum est, descendens a Patre luminum (Jac. I). Paratam, id est fide caeterisque virtutibus ornatam, ut mereretur fieri sponsa. Sicut sponsam ornatam viro suo. Duo dicit, sponsam et virum, in quo subintelligitur uxor, quia consuetudo est sanctae Scripturae, ut sponsos appellet viros, et sponsas uxores; unde est: Egrediatur sponsus de cubili suo, et sponsa de thalamo suo (Joel II), et Sephora ad Moysen: Sponsus sanguinum tu mihi es (Exod. IV). In Evangelio quoque ab angelo dicitur: [Col. 1193A] Joseph autem vir ejus (Matth. I). Et in lege: Si invenerit vir puellam in agro desponsatam, et dormierit cum ea, morte moriatur, quia humiliavit uxorem proximi sui (Deut. XXII). Sponsa itaque nunc est sancta Ecclesia, per fidem, spem et dilectionem: sed tunc erit uxor quando ad amplexus viri, id est ad contemplationem Dei omnipotentis pervenerit. Quod quotidie quidem in singulis agitur electis, generaliter autem in fine complebitur, cum omnes in commune audierint: Venite, benedicti, Patris mei (Matth. XXX), etc. Ornatam dicit, id est omnibus virtutibus compositam, juxta illud Psalmistae: Astitit regina a dextris tuis in vestitu deaurato (Psal. XLIV).

Et audivi vocem magnam de throno dicentem. Thronus hic intelliguntur angeli, et homines sancti, [Col. 1193B] in quibus habitat Dominus. Ideoque haec vox magna, vox intelligitur Dei omnipotentis. Quae idcirco magna dicitur, quia de magnis loquitur, dicens: Ecce tabernaculum Dei cum hominibus. Magna est enim Dei gratia, ut homines illius fiant tabernaculum, cujus magnitudinem non capit mundus. Tabernaculum Dei cum hominibus, id est, ipsi homines sunt tabernaculum Dei. Joannes in hoc loco typum tenet sanctae Ecclesiae, quae audit vocem dicentem: Ecce tabernaculum Dei cum hominibus, quando per internam inspirationem seipsam cognoscit esse Dei tabernaculum. Et habitabit cum illis. Id est cum illis qui tabernaculum Dei esse meruerunt. Unde ipse apostolis dicit: Ecce ego vobiscum sum omnibus diebus (Matth. XXVIII). Et ipsi populus ejus erunt. Juxta [Col. 1193C] illud: Haereditas mea Israel. Et ipse Deus cum eis erit. Habitans in eorum fide et dilectione, sicut ipse dicit: Si quis diligit me, sermonem meum servabit, et Pater meus diliget eum, et ad eum veniemus, et mansionem apud eum faciemus (Joan. XIV). Unde et idem Joannes in Epistola sua ait: Qui manet in dilectione, Deus in eo manet. Et ipsorum Deus est omnipotens Deus, cum quibus habitare dignatur, unde Psalmista: Dominus pars haereditatis meae (Psal. XV). Et ipse in lege loquitur dicens: Filiis autem Levi non dabitis possessionem. Ego enim haereditas illorum. Quando enim homo peccando recedit a Deo, non est Dei populus, nec Deum possidet. Dum autem poenitendo revertitur ad Deum, populus Dei est, quia possidet Deum, et possidetur a Deo.

[Col. 1193D] Et absterget Deus omnem lacrymam ab oculis eorum. Haec verba non ad praesentem vitam luctu et lacrymis plenam pertinent, sed ad futuram; quando omnis luctus auferetur a fidelibus, et perpetuum gaudium possidebitur, juxta illud: Beati qui lugent, quoniam ipsi consolabuntur (Matth. V). Intuendum autem quid sit quod omnem lacrymam ab oculis sanctorum dicit auferendam, cum sufficere potuisset, si diceret: Absterget lacrymam ab oculis eorum. Sed sciendum quia diversae sunt qualitates lacrymarum, quibus in hac vita affliguntur electi, aliquando scilicet propter timorem tormentorum, ne videlicet merito iniquitatis suae poenis tradantur ultricibus; aliquando vero propter amorem et consortium supernorum [Col. 1194A] civium. Postquam enim veniam peccatorum consequuntur, iterum incipiunt flere, non jam quia timent damnari, sed quia differuntur a regno. Aliquando quoque deplorant aliorum peccata, sicut Samuel flebat Saul, eo quod poenituisset Dominum, quod constituerit eum regem super Israel. Et sicut Paulus flebat Corinthios, qui post fornicationem et idololatriam, non egerunt poenitentiam. Omnem ergo lacrymam ab oculis electorum Dominus absterget, quia neque timore arctabuntur poenarum, neque jam differuntur a regno, quod praesentialiter possidebunt, neque etiam aliorum peccata deflebunt, quia justo Dei judicio damnatis reprobis, nullus deinceps peccare poterit. Et mors ultra non erit. Postquam enim omnes a mortuis resurrexerimus, in electis jam [Col. 1194B] ultra mors non erit, neque corporis neque animae. Primus namque homo ea lege conditus est in paradiso, ut nisi peccasset, immortalis mansisset, et completo electorum numero, ab illo paradiso terreno absque mortis interventu transiret ad patriam coelestem; sic autem est conditus, ut si peccaret, mori potuisset. Quae mors, qui eam per peccatum incurrit, destructa est per Domini mortem. Ideoque locum in electis non habet, postquam omnes ad vitam resurgemus, tales effecti, ut deinceps neque mori neque peccare possimus. Neque luctus, erit in illa Ecclesia, quia, ut superius dictum est, multis modis fit in praesenti. Neque clamor, neque dolor erit ultra. Clamor in hoc loco intelligitur querela pravae suggestionis. Prius enim quam peccaret homo, in magna [Col. 1194C] quiete erat, omniaque membra sibi subjecta et nullo modo in aliquo repugnantia possidebat; sed postquam peccavit, statim clamorem pravae suggestionis contra se exsurgentem sensit, vidensque mulierem concupivit; factumque est Dei justo judicio, ut qui noluit esse subjectus Deo, non posset habere membra sibi subjecta. Hunc clamorem deinceps omnes sustinemus, quo laborare se ostendit Paulus, dicens: Video aliam legem in membris meis (Rom. VII), etc. Semper fit enim hic clamor, quia semper caro spiritui resistit. Sed cum corruptibile hoc induerit incorruptionem, et mortale hoc induerit immortalitatem, cessabit clamor tumultuari contra electos, qui eos in hac vita quiescere non sinebat. Ibi enim cessabit omnis prava suggestio, ibi nulla erit carnis delectatio. [Col. 1194D] Sed et dolor post haec non erit, quia videlicet caro electorum ultra spinas et punctiones peccatorum pro quibus dolere debeant, non generabit. Quia prima abierunt, quia in praesenti saeculo haec omnia sustinent, sed cum innovata coelum et terra fuerint, tunc electi innovabuntur, et nequaquam praeteritas passiones sustinebunt.

Et dixit qui sedebat in throno, id est Deus omnipotens, qui praesidet suae Ecclesiae: Ecce nova facio omnia. Ea scilicet quae superius dicta sunt, inter quae etiam coelum et terra innovabuntur. Et dicit mihi: Scribe. In corde tuo, vel etiam litteris commenda, ut ad notitiam perveniat posterorum, Sed quod Joanni dicitur, ad omnem Ecclesiam pertinet, quae [Col. 1195A] in tabulis cordis carnalibus verba Dei scribere videtur. Haec verba, quae ab initio istius libri divinitus tibi sunt ostensa, fidelissima et vera sunt, quia a Deo vero processerunt, ac si diceret: Eo in cordis memoria arctius deprimantur, quae loquuntur, quo de tota fidei summa, de tota spei fiducia proferuntur.

Et dixit mihi: factum est. Pro eo quod est fiet, id est, complebuntur omnia quae superius sunt dicta, sive de remuneratione justorum, seu de damnatione reproborum Quia enim haec omnia tempore suo pro certo complebuntur, quasi jam facta sint Dei omnipotentis voce firmantur, in cujus praesentia omnia futura praesentialiter manent, unde est: Qui fecit quae ventura sunt. Ego sum et , initium et finis. Non [Col. 1195B] quod initium habeat in tempore vel finem, sed quia ab illo cuncta sumpserunt initium, et in ipso resument terminum. De quibus satis supradictum est. Quod autem Dominus hoc jam tertio per angelum in hac Apocalypsi ita nomen suum inculcat dicens: Ego sum et , duo per hoc factum, quaedam nobis insinuat: unum scilicet per quod intelligamus, neque ad angelum proprie, neque ad Joannem pertinere quae in hac revelatione continentur; aliud vero quod scire possimus, ipsum esse Deum ante tempora et hominem in fine saeculorum. Ego sitientibus dabo fontem aquae vivae gratis. Sitientibus, id est esurientibus justitiam, promittitur fons aquae. De quibus Dominus dicit: Beati qui esuriunt et sitiunt justitiam (Matth. V). Fons autem aquae vivae inseparabilis Trinitas [Col. 1195C] intelligitur. Pater enim fons, Filius fons, Spiritus sanctus fons. Unde Psalmista dicit: Apud te est fons vitae. Sitientibus ergo Deum, seipsum dabit in remunerationem, in cujus contemplatione erit refectio aeternae satietatis. Quo fonte Psalmista satiari desiderans, dicebat: Sitivit anima mea ad Deum fontem vivum (Psal. XLI). De quo fonte dicit: Qui biberit, vitam habebit. Habendo enim Deum, habebit vitam aeternam, quae est Deus, unde ipse dicit: Haec est vita aeterna (Joan. XVII), etc. Gratis iste fons datur fidelibus, hoc est, sine ullis praecedentibus hominum meritis.

Qui vicerit diaboli tentamenta, incentiva carnis suae, adversitates pravorum hominum, possidebit haec, quae superius dicta sunt, id est Deum omnipotentem, [Col. 1195D] carnis immortalitatem et incorruptionem. Et ero illi Deus, id est aeterna satietas et remuneratio. Et ipse erit mihi filius, qui credendo in Deum efficiuntur fideles filii Dei; hic quidem per fidem, illic autem per manifestationem. Unde idem Joannes in Epistola sua ait: Charissimi, nunc filii Dei sumus, et nondum apparuit quid erimus. Scimus autem, quia cum apparuerit, similes ei erimus, et videbimus eum sicuti est (I Joan. III).

Timidis autem et incredulis, et exsecratis, et homicidis. Timidos possumus eos intelligere, quia voluntas erat ut crederent in Christum, verum videntes diversa tormentorum genera, fidelibus praeparata, timore concussi recedebant a fide Christi. Quidam [Col. 1196A] autem etiam post fidem Christi, et baptismum, vel terroribus concussi, vel blandimentis illecti, timentes poenas recedebant a fide.

Quorum pars erit in stagno ardenti. Id est in damnatione perpetua. Sunt etiam timidi in pace Ecclesiae, qui metu principum et saecularium hominum bonum operari metuunt. De talibus dicitur: Illic trepidaverunt timore ubi non erat timor (Psal. LI).---Cum incredulis, id est cum paganis; et cum exsecratis, id est cum incredulis Judaeis, vel falsis Christianis, qui sunt exsecrandi a Deo, id est valde abominabiles. Unde est: Virum sanguinum et dolosum abominabitur Dominus (Ps. V).---Et cum homicidis, id est quocunque modo hominem interficientibus, vel odio seipsos jugulantibus. Unde est: Qui odit fratrem suum homicida [Col. 1196B] est (I Joan. III).---Et fornicatoribus, id est cum idolis servientibus, seu immunditiam carnis sectantibus, vel etiam plus creaturam quam Creatorem diligentibus, et divitias ultra modum amantibus. Unde Paulus: Et avaritia quae est idolorum servitus (Gal. V). ---Et veneficis, id est magis, qui incantationes peragebant. Sive etiam veneficos, id est maleficos, possumus eos intelligere, qui humana potestate aliis dominantur. Unde in Evangelio: Reges gentium dominantur eorum (Matth. XX), et qui potestatem habent super eos, venefici vocantur, id est malefici.---Et idololatris, qui simulacra hominum mortuorum, vel etiam imagines rerum quarumdam, pro Deo venerantur.---Et omnibus mendacibus. Nominatis superius per ordinem singulorum auctoribus vitiorum, ad extremum intulit, et [Col. 1196C] omnibus mendacibus: ubi cum dicit omnibus, ostendit multa esse genera mendaciorum. Nam beatus Augustinus octo dicit esse genera mendaciorum, sed tamen nullum est mendacium quod peccato careat, unde scriptum est: Os quod mentitur, occidit animam (Sap. I). Et iterum: Perdes omnes qui loquuntur mendacium (Psal. V). Nonnulli enim dicunt non esse peccatum, si pro veritate aut justitia proferunt mendacium, sicut legimus factum in Aegypto de obstetricibus, quae ad Pharaonem reversae, et increpatae cur vivificarent parvulos, quos jussae fuerant interficere, mentitae sunt dicentes: Non sunt Hebraeae mulieres sicut Aegyptiae, sed ipsae habent obstetricandi scientiam (Exod. I). Unde et Scriptura refert: Quamobrem aedificavit illis Deus domum. Nunquid ergo [Col. 1196D] peccatum fuit illud mendacium, pro quo mercedem acceperunt a Deo? Fuit quidem peccatum, sed tamen opere misericordiae est purgatum, unde et Deus aedificavit illis mansiones, id est multitudinem filiorum dedit illis, quia aliorum filios vivificaverant. Similiter legimus factum et in Raab meretrice, quae nuntios Josue abscondit, et inquirentibus de eis respondit: Fateor quidem, venerunt ad me, sed cum clauderetur porta, et illi pariter exierunt (Josue, II). Quia opus misericordiae circa eos exhibuit, et a morte eos liberavit, postea meruit pertingere ad unius Dei cognitionem, et inter Israelitas connumerari, quia peccatum illud mendacii purgavit opus pietatis et misericordiae. Pejus enim fuisset si eos perderet ad [Col. 1197A] mortem, quam quod eos negavit, et mentita est. Unum sane debemus retinere, nullum genus mendacii inultum remanere, quod hic laxatum non fuerit poenitentia, aut aliquo pietatis opere. Omnium enim istorum qui sunt superius connumerati, pars eorum erit in stagno ardenti et sulphure, id est in profunda inferni damnatione, ubi sunt simul ignis et sulphur. Quod est mors secunda, id est corporis et animae. Prima enim mors fit in anima per peccatum, secunda autem intelligitur in anima et corpore. Sequitur:

Et venit unus de septem angelis habentibus phialas plenas septem plagis novissimis. Per septem angelos, sicut superius dictum est, vel universalis Ecclesia intelligitur, vel omnes praedicatores, propter septiformem [Col. 1197B] Spiritum quo Ecclesia instruitur et doctores erudiuntur. Saepe enim dictum est septenarium numerum universitatem ostendere, quia omne praesens tempus septem diebus volvitur, unus ergo ex septem angelis qui ad Joannem venit intelligitur Dominus Jesus Christus, qui est secundum prophetam magni consilii angelus, id est nuntius paternae voluntatis, unus est ex angelis, quia caput est omnium electorum, et per assumptionem humanitatis illis est conjunctus in utero Virginis. Venit ergo per incarnationis mysterium, qui ubique erat per divinitatis potentiam. Isti angeli, hoc est praedicatores quorum caput est Christus, habent phialas plenas septem plagis novissimis, hoc est ipsi sunt pleni divina praedicatione, qua quidam auditorum vulnerantur ad [Col. 1197C] salutem, quidam autem ad sui perniciem. Bene autem ipsae plagae novissimae dicuntur, quia in novissima hujus saeculi hora, id est ab incarnatione Domini usque ad finem mundi immittuntur.

Et locutus est mecum, dicens: Veni, ostendam tibi sponsam uxorem Agni. Joannes in hoc loco significat Ecclesiam, cui loquitur Deus per occultam inspirationem in mente dicens: veni, passibus fidei, et passibus amoris et ostendam tibi sponsam uxorem Agni, id est tibi ipsi manifestabo, qualis nunc sis per fidem, et qualis postea futura es, cum ad Dei veneris contemplationem. Duo autem dicit, sponsam et uxorem: quia sicut superius quae nunc est sponsa per fidem et dilectionem, erit tunc uxor, cum ad amplexus sui pervenerit viri: vir enim Ecclesiae Deus est, unde [Col. 1197D] Salomon dicit: Non est vir in domo sua (Prov. VII).

Et sustulit me in spiritu in montem magnum et altum. Hic manifeste ostenditur quod Joannes non corporeis oculis hanc intuitus est visionem, sed spiritu, hoc est mentis oculis ad contemplanda coelestia mysteria est elevatus. Mons magnus et altus, in quo dicit se elevatum, Christus intelligitur. De quo Daniel dicit: Quia lapis praecisus de monte sine manibus, crevit in montem magnum, et replevit universam terram (Dan. II). Ipse quoque de se dicit: Non potest abscondi civitas supra montem posita (Matth. VIII). Magnus est iste mons, quia totum mundum replet. Altus, quia ita est homo, ut sit etiam Deus verus. [Col. 1198A] De hoc monte Isaias dicit: In novissimis diebus erit mons domus Domini praeparatus in vertice montium, id est Christus princeps omnium electorum. Quamobrem? Quia angelus et mons Christus, et in Joanne Ecclesia intelligitur. Angelus Joannem ducit in montem, hoc est Christus Ecclesiam suam super semetipsum constituit. Recte ergo Christus et angelus et mons dicitur, quia nuntius Ecclesiae apparens ad coelestem patriam invitat electos, et ipse eamdem Ecclesiam super se portando ad coelestia sublevat.

Et ostendit mihi civitatem sanctam Hierusalem descendentem de coelo a Deo habentem claritatem Dei. Civitas Ecclesia est, Deum habens habitatorem. Quae sancta dicitur, quia quotidie per baptismum sanctificatur Jerusalem quia ad hoc laborat, ut ad visionem [Col. 1198B] patriae coelestis perveniat. De coelo descendit, quia omne quod habet bonum coelitus datum est illi per Dei gratiam, unde Jacobus: Omne datum optimum, et omne donum perfectum desursum est, descendens a Patre luminum (Jac. III). Vel etiam sicut supra dictum est, in capite suo descendet de coelo, quia eam in utero virginali conjunxit, unde Apostolus: Desponsavit sibi Christus Ecclesiam non habentem maculam aut rugam. Claritatem Dei habet, quia a Filio Dei illuminatur, qui illuminat omnem hominem venientem in hunc mundum (Joan. I). Unde et ipse apostolis dicit: Ego sum lux mundi (Joan. VIII). Unde sequitur: Et lumen ejus simile lapidi pretioso tanquam lapidi jaspidis. Dicitur, quia dum electos suos illustrat, aeternae viriditatis pabulo nutrit; lapis enim jaspis, [Col. 1198C] viridis est coloris, et ideo non inconvenienter per lapidem jaspidem, visio intelligitur sanctae Trinitatis, ad quam animae sanctorum pertingere desiderant, veluti animalia virentia quaeque perquirunt. Hinc ipse dicit: Per me si quis introierit salvabitur (Joan. X), et ingredietur per fidem, et egredietur a fide ad spem, e.t pascua inveniet aeternae satietatis. Unde et Psalmista dicit: Dominus pascit me, et nihil mihi deerit: in loco pascuae ibi me collocavit (Psal. XXII).---Sicut crystallum. Per crystallum vero intelligitur praemium supernae remunerationis, quae in ipsa visione Dei complebitur. Quasi enim aqua in crystallum vertitur, dum praemium ex aqua et spiritu renatorum ipsa Dei contemplatio efficitur. Nam et si bene perpendimus, quod significat jaspis, hoc et crystallum, [Col. 1198D] quia remuneratio sanctorum nihil aliud erit, nisi praesens Dei vultus.

Et habebat murum magnum et altum. Murus Ecclesiae est Christus, de quo Isaias ait: In illa die cantabitur canticum istud in terra Juda: Urbs fortitudinis nostrae Sion salvator, ponetur in ea murus (Isa. XXVI). Ipse est etiam magnus, de quo Psalmista: Dominus in Sion magnus (Psal. XCVIII). Altus quoque est, quia a Patre super omnia sublimatus, et Deus quoque etiam per humanitatem est constitutus. Ipse quoque est murus, hoc est defensio et protectio Ecclesiae suae. Vel etiam murus generaliter ipsa Ecclesia intelligitur, quae murus appellatur propter firmitatem fidei et constantiam virtutum. Magnus [Col. 1199A] est iste murus, quia Ecclesia ex multis constat fidelibus, et per quatuor mundi climata dilatatur. Altus quoque est, quia corpore inhabitat terram, mente autem possidet coelum. De quo bene subditur: habentem portas duodecim. Per duodecim quippe portas duodecim intelliguntur apostoli. Et per duodecim apostolos, omnis ordo doctorum, per quorum ministerium intramus Ecclesiam. Ipsi enim nos baptizant, et docentes per fidem Ecclesiae portis nos introducunt. De quibus adhuc subinfertur: et in portis angelos duodecim. Id est in apostolis omnes doctores subjecti, sicut sunt presbyteri et caeteri minoris ordinis Ecclesiae praepositi: qui et si magna non valent, tamen minora quae acceperunt, fideli populo nuntiare non desistunt. De quibus in Zacharia [Col. 1199B] legitur: Labia sacerdotis custodiunt scientiam, et legem requirunt ex ore ejus, quia angelus Domini exercituum est (Mal. II). In duodecim ergo portis, duodecim angeli consistunt, quia doctores Ecclesiae fidem et vestigia apostolorum sequuntur. Et nomina scripta quae sunt nomina duodecim tribuum filiorum Israel. Filios Israel non debemus intelligere carnaliter duodecim filios Jacob, quorum fuit reproba vita, sicut Scriptura manifestat, sed patres spiritales, ex ejus progenie descendentes, sicut fuit Isaias, Jeremias, caeterique prophetae, quorum nomina scripta sunt in portis, quia memoria illorum in fide continetur apostolorum. Quod enim isti annuntiant factum, illi praedixerunt futurum. Quia ergo eadem quae illi praedixerunt annuntiant, memoriam [Col. 1199C] illorum in suis cordibus se habere insitam demonstrant. Sive etiam in duodecim filiis Israel possumus intelligere omnes gentes, sicut in duodecim apostolis intelligimus omnem ordinem praedicatorum. In duodecim ergo portis nomina duodecim filiorum Israel scripta sunt, quia in fide et dilectione apostolorum, omnes gentes consistunt. Hinc Paulus dicit: Epistola nostra vos estis scripta in cordibus nostris (II Cor. III). Ab oriente portae tres. Per orientem populus intelligitur Judaeorum, de quo Christus est exortus qui est verus sol justitiae illuminans corda credentium. Ibi enim fuerunt primum portae tres, hoc est fides sanctae Trinitatis, in illis primum annuntiata est a prophetis et caeteris justis, qui per Spiritum illuminati, fidem sanctae Trinitatis cognoverunt, [Col. 1199D] unde Isaias dicit audisse se cherubim clamantia: Sanctus, sanctus, sanctus (Isa. IV). Sed quia in trinitate personarum intelligitur una majestas, cum pluraliter praemisissent, Sanctus, sanctus, sanctus, unitatem substantiae attendentes adjungunt, Dominus Deus sabaoth. Similiter et Psalmista praemittens: Benedicat nos Deus Pater, benedicat nos Deus Filius, benedicat nos Deus Spiritus sanctus, trinitatem personarum convertit ad unitatem majestatis, dicens: Et metuant eum omnes fines terrae (Psal. LXVI). Ab aquilone portae tres. Per aquilonem intelliguntur gentiles, in figura infidelitatis, et ignorantiae positi, sicut fuerunt patres nostri. Ibi quoque sunt portae tres, quia et gentiles per doctrinam apostolorum [Col. 1200A] caeterorumque praedicatorum edocti, fidem sanctae Trinitatis perceperunt. Et bene quidem primum ab oriente portae tres, deinde ab aquilone commemorantur, quia prius Judaei crediderunt, deinde gentiles, qui ante erant in aquilone, qui est frigidissimus et durissimus ventus, habentes diabolum, qui dicit: Ponam sedem meam ad aquilonem.---Et ab austro portae tres. Per austrum claritatem fidei intelligimus, quae in toto orbe terrarum lucet: quia dum sol in austro, id est in medio centro coeli figitur, totum mundum illuminat, significans Christum, qui luce fidei claritatis suae illuminat universam Ecclesiam. In austro itaque portae tres sunt, quia fides sanctae Ecclesiae splendore sanctae Trinitatis illuminatur baptizata in nomine Patris et Filii et Spiritus sancti. Et ab occasu [Col. 1200B] portae tres. Per occasum novissimam mundi aetatem accipiamus, in qua per Eliam et Enoch, caeterosque praedicatores, eadem fides sanctae Trinitatis per quadripartitum orbem diffundetur, Judaeos atque gentiles pariter complectens. Duodenarius enim numerus portarum, qui per quatuor mundi partes sub ternario comprehenditur, ad ministerium pertinet duodecim apostolorum, per quos fides sanctae Trinitatis per quadripartitum orbem diffusa est.

Et murus civitatis habens fundamenta duodecim. Murus ipsa est civitas, quae habet duodecim fundamenta, quia in apostolorum et prophetarum doctrina consistit. Quorum fundamentorum fundamentum Christus est, de quo Paulus dicit: Fundamentum aliud nemo potest ponere praeter id quod positum [Col. 1200C] est, quod est Christus Jesus (I Cor. III). Quando enim singulariter fundamentum enuntiatur, ipse Christus intelligitur, super quem omnis aedificatio Ecclesiae constituitur: Quando enim pluraliter, patriarchae, apostoli, caeterique doctores. Unde idem Apostolus dicit: Jam non estis hospites et advenae, sed estis cives sanctorum et domestici Dei superaedificati super fundamentum apostolorum et prophetarum (Ephes. II). Sic ergo fundamentum apostoli caeterique doctores intelliguntur, in uno fundamento Christo fundati; ipse enim est fundamentum fundamentorum, sicut est Rex regum et Dominus dominantium. Ad hoc enim pertinet quod etiam, nominatis fundamentis, agni nomen non siluit, sed ait: Et in ipsis duodecim nomina duodecim apostolorum et agni. [Col. 1200D] Et in ipsis fundamentis, hoc est in fide patriarcharum et apostolorum, nomina duodecim apostolorum, quia videlicet quisquis in Ecclesia reginem suspicit, locum apostolorum tenet, quorum doctrinam et actus imitatur. Et ut absolutius hoc sit, dicamus fundamenta, patriarchas esse et prophetas, in quibus nomina duodecim apostolorum sunt, quia fidem quam perceperunt apostoli, habuerunt et illi: et quem isti crediderunt in carne venisse, illi praenuntiaverunt venturum. Hinc Psalmista dicit: Fundamenta ejus in montibus sanctis (Psal. LXXXVI). Montes quippe ipsi sunt patriarchae et prophetae, super quos Novi Testamenti doctores fundantur, quia eorum fidem imitantur. Tanquam, scilicet fundamentum [Col. 1201A] super fundamenta, quia et ipsi montes fundamenta esse noscuntur.

Et qui loquebatur mecum, habebat mensuram arundineam auream, ut metiretur civitatem. Hic angelus typum filii Dei tenebat, quia omnia mensura et numero disponit. Nam per arundinem, divinam debemus intelligere praedicationem; quia enim arundine scribitur, recte per arundinem Scriptura sancta intelligitur, ab efficiente videlicet illud quod efficitur. Hac itaque arundine, id est divino eloquio tangit et illuminat Deus corda fidelium, ibique perpendit et metitur facta singulorum atque profectus: dum alii tribuit sermonem sapientiae, alii genera linguarum etc. Quae mensura arundinea aurea dicitur, propter claritatem divinae sapientiae, quae in plerisque [Col. 1201B] locis auro figuratur. Unde est; Accipite sapientiam sicut aurum. Hac itaque arundine metitur civitatem, id est universalem Ecclesiam. Et portas ejus, id est doctores et praepositos Ecclesiae. Et murum, civitatis, in quo nihil aliud quam ipsa civitas intelligit.

Et civitas in quadro posita est. In quadrata figura, non aliud latus majus est, aliud minus, sed cuncta simul quatuor latera, aequali spatio tenduntur. Per haec autem quatuor latera, debemus intelligere, spem, fidem, charitatem et operationem, quae aequalia sunt: quia unusquisque fidelis quantum credit tantum sperat, tantum amat et operatur. Similiter quantum sperat, tantum credit, tantum amat et operatur. Iterum, tantum amat quantum credit, [Col. 1201C] quantum sperat, quantum operatur. Tantum operatur quantum credit, quantum amat, quantum sperat. Bene autem Ecclesia in quadro posita esse memoratur, quia est robusta per fidem, longanimis per spem, ampla per charitatem, efficax per operationem. Habent etiam singuli fidelium fidem, qua credunt quae videre non possunt, Deum scilicet trinum in personis et unum in majestate. Habent et spem, quia sperant posse se pertingere ad illud quod necdum vident. Habent quoque charitatem, id est Dei et proximi dilectionem. Quibus virtutibus, ut perfecta sit vita illorum, adjungitur operatio, sine qua fides mortua est, unde Jacobus apostolus: Fides sine operibus otiosa est (Jac. II). Sive etiam per quatuor latera civitatis, possumus intelligere quatuor virtutes [Col. 1201D] principales, prudentiam videlicet, temperantiam, fortitudinem atque justitiam. Quae ita debent esse in electis, ut una alteram non excedat. Prudentia quippe est scientia in appetendis bonis et vitandis malis. Cui debet conjungi seu coaequari temperantia, quia non est perfecta prudentia, nisi studeat homo semetipsum temperare, et a voluptatibus istius saeculi retrahere. Quod cum fecerit, debet habere fortitudinem, ut illud quod intelligit, opere perficiat. Deinde etiam debet possidere justitiam, quatenus actus suos ita temperet, ne nimis justus et plusquam oporteat sapiens sibi videatur. Longitudo ejus tanta est quanta et latitudo. Repetit quod supradictum est, quia quadrata figura ex omni [Col. 1202A] parte aequalis est. Tanta est itaque longitudo quanta et latitudo: quia quanta est fides, tanta est spes, tanta charitas, tanta nihilominus et operatio. Quantum enim credimus, tantum amamus, et quantum amamus, tantum de spe praesumimus; et in quantum per spem ad superna erigimur, tantum per dilectionem circa Deum et proximum extendimur, tantumque ipsam fidem, spem et charitatem operibus exornare studemus. Similiter unusquisque tantum prudens est, quantum temperans, fortis et justus. Tantum temperans, quantum prudens fortis et justus. Tantum fortis, quantum prudens, temperans et justus. Tantum justus, quantum prudens, temperans, fortis fuerit. Et mensus est civitatem de arundine aurea per stadia duodecim millia. Jam civitas [Col. 1202B] Ecclesia intelligitur, arundo doctrina evangelica. Porro per stadia duodecim millia omnes exprimuntur laborantes in Ecclesia. Per stadium quippe illud intelligitur quod in stadio agitur, id est, per locum labor et praemium laborantium. Hinc Paulus dicit: Nescitis quod hi qui in stadio currunt, omnes quidem currunt, sed unus accipit bravium (I Cor. II). Laborant itaque electi in stadio, hoc est, in labore praesentis vitae, ut bravium supernae retributionis possint percipere. Nam et per duodecim millia summa electorum exprimitur. Duodenarius enim numerus idcirco perfectus habetur, quia ex denario et binario constat; denarius pertinet ad decem praecepta legis: binarius ad duo dilectionis praecepta, in quibus tota lex pendet et prophetae. Sive idcirco perfectus habetur, [Col. 1202C] quia ex partibus septenarii conficitur quae sunt tria et quatuor. Ternarius enim ad fidem sanctae Trinitatis refertur; quaternarius ad quatuor Evangelia. Millenarius quoque perfectus numerus ostenditur, quia denarii numeri quadratum solidum reddit; decies enim centeni fiunt mille. Atque idcirco millenarius numerus perfectus est. Unde dicitur: Verbi quod mandavit in mille generationes, per quas generationum universitas exprimitur. Quia igitur duodenarius sive millenarius numerus in sacro eloquio pro perfectione ponitur, recte in duodecim millibus summa perfectionis illorum exprimitur, qui decalogum legis cum dilectione Dei et proximi implent, fidemque sanctae Trinitatis custodiunt, et hoc secundum auctoritatem quatuor [Col. 1202D] Evangeliorum. Hos metitur Deus omnipotens arundine, quia unicuique secundum capacitatem sui intellectus distribuit dotcrinam scientiae. Omnes tamen quos tangit in his quae acceperunt perfectos ostendit; et unusquisque quod non accepit in se, per charitatis studium possidet in altero, ut ex multis membris unum efficiatur corpus. Vel, sicut supradictum est, alii tribuitur sermo scientiae, alii genera linguarum, etc. Et hi licet non aequaliter, quia ut Dominus dicit: In domo Patris mei mansiones multae sunt (Joan. XIV), tamen omnes supernae remunerationis praemium percepturi sunt. Sed cum miro consilio auctor et dispensator noster huic illa largiatur, quae alii de negat, extra mensuram arundinis egredi non videtur. [Col. 1203A] Quisquis posse plus quam accepit conatur, inde plerumque amittit; et hoc quod poterat, quia audacter ea quae contingere non valet, arripere festinat. Nam et membrorum nostrorum tunc ministeriis bene utimur, cum sua eis officia distincta servamus. Lucem enim oculis cernimus, vocem vero auribus audimus. Si quis autem mutato ordine, officia deserit, ad aliena non assurgit. Et longitudo et latitudo et altitudo ejus aequalia sunt. Haec est illa soliditas quadratae figurae, de qua superius dixit: Et civitas in quadro posita erat. Longitudo pertinet ad fidem, altitudo ad spem, latitudo ad charitatem, de qua scriptum est: Latum mandatum tuum nimis (Ps. CXVIII). Sive etiam longitudo pertinet ad longanimitatem, altitudo ad contemplationem; latitudo sine dubio charitatem [Col. 1203B] designat, quae in tantum lata est, ut non solum ad amicos, sed etiam usque ad ipsos perveniat inimicos. Juxta illud: Diligite inimicos vestros, benefacite his qui oderunt vos (Luc. VI). Longitudo itaque civitatis, et latitudo atque altitudo ejus, aequalia sunt, quia quantum patiens fuerit mens per longanimitatem, tantum lata erit per amorem: et quantum patiens fuerit per longanimitatem, quantumque lata per amorem, tantum erit et alta per contemplationem; unusquisque ad altiora per contemplationem erigitur, inquantum semetipsum humiliat in toleranda mala proximorum. Longitudo itaque Ecclesiae latitudo et altitudo, aequalia sunt, quia inquantum longanimis est inter adversa, inquantum charitate erga omnes dilatata, intantum [Col. 1203C] est alta per contemplationem.

Et mensus est murum ejus centum quadraginta quatuor cubitorum. Haec summa quadraturam duodenarii numeri continet; duodecies enim duodeni, centum quadraginta quatuor fiunt; centenarius numerus perfectionem significat. Unde in Evangelio Dominus: Qui reliquerit domum, vel fratres aut sororem, etc., usque centuplum accipiet (Matth. XIX), id est perfectionem mentis consequetur, ut ea quae amisit semel, ultra repetere nolit. Quadragenarius quoque numerus in Scriptura sacra multimoda ratione habetur perfectus: sive propter Domini jejunium, quadraginta diebus peractum, sive propter decalogum legis, et quatuor Evangelia, in quibus perfectio decalogi continetur. [Col. 1203D] Quaternarius similiter consecratus est, propter quatuor flumina paradisi, vel quatuor libros Evangelii, seu etiam propter quatuor mundi partes, vel quatuor virtutes principales. Quia autem in cubitu manus est, recte per cubitum operatio manus exprimitur. Muri autem ipsa est civitas. Mensus est itaque angelus muros civitatis centum quadraginta quatuor cubitis, quia omnipotens Deus perpendit et considerat, quantum singuli electorum, per auctoritatem quatuor Evangeliorum, laborant in legis decalogo, quantamque perfectionem mentis consequuntur, ut ad societatem angelorum pervenire possint, unde sequitur: Mensura hominis quae est angeli. Quantum ad litteram pertinet, hic ostenditur ipsum angelum, qui haec ostendebat Joanni in figura hominis apparuisse: [Col. 1204A] quantum autem ad altiorem pertinet intellectum, mensura hominis, quae est angeli, intelligitur recte ipse angelus, qui Ecclesiam metitur, quia videlicet gloria angelorum et hominum in coelesti beatitudine aequalis erit. Unde in Evangelio ipse dicit: Neque nubent neque nubentur, sed erunt sicut angeli Dei in coelo (Matth. XII). Vel ideo mensura hominis, quae est angeli, dicitur, quia quot angeli remanserunt in coelo post casum archangeli, tot homines de terris sunt ascensuri in coelos.

Et erat structura, id est aedificatio, muri ejus ex lapide jaspide. Jaspis lapis viridis est coloris, atque Dominum Jesum Christum significat, qui est refectio sanctorum animalium. In contemplatione enim Dei omnipotentis erit summa electorum perfectio, et [Col. 1204B] aeterna satietas, juxta illud Psalmistae: Dominus pascit me et nihil mihi deerit, in loco pascuae ibi me collocavit (Psal. XXII). Sive etiam per lapidem jaspidem, electi exprimuntur, quorum fides nunquam marcescit, sed in viriditate operationis constat. Ex lapide ergo jaspide structura civitatis efficitur, quia prius in Ecclesia fundamentum Christi constituitur, cui etiam omnes fideles superponuntur, juxta illud Apostoli: Ad quem accedentes lapidem vivum, et ipsi tanquam lapides vivi superaedificamini domos spirituales (I Petr. II). Nam sicut in muri aedificatione primo ponuntur lapides magni et quadrati, qui alios super se positos portant, qui et ipsi iterum alios portant, sicque omnis aedificatio construitur usquequo ad ultimum lapidem perveniatur, qui cum [Col. 1204C] portetur ab omnibus, ipse neminem portat. Ita in fundamento Ecclesiae, primo positi sunt apostoli, deinde martyres, deinde confessores, virgines, viduae, caeterique sancti, qui se omnes invicem portant, passiones suae mentis libentissime tolerantes, juxta illud Apostoli: Alter alterius onera portate (Galat. VI). Vel etiam exemplo semetipsos invicem foventes, et ita agitur usque ad finem saeculi, quando ultimus electus in novissimo culmine hujus aedificii ponetur: qui cum portetur ab omnibus retro se praecedentibus, ipse tamen non habebit quem portare possit, quia in ipso omnis Ecclesiae consummabitur aedificatio. Erit vero Christus et fundamentum et consummatio Ecclesiae, qui est initium et finis. [Col. 1204D] Ipsa vero civitas aurum mundum, simile vitro mundo. Per aurum claritas intelligitur coelestis, de qua Dominus dicit: Accipite sapientiam sicut aurum. In vitro vero puritas cordium intelligitur: nam ex caeteris metallis, si conficitur aliquod vas, quidquid intrinsecus ponitur, extrinsecus minime videtur. In vitro autem, quidquid interius ponitur, totum exterius perspicitur. Atque ideo per vitrum puritas designatur cordis omnium sanctorum, quae invicem in coelesti beatitudine omnibus manifestabitur. Haec enim verba non ad praesentem Ecclesiam referri possunt, in qua singulis singulorum conscientiae occultae sunt, sed ad futuram, quando veniente Domino, qui illuminabit abscondita tenebrarum, singulorum conscientiae cunctis manifestabuntur. Quidquid [Col. 1205A] enim cogitatum fuerit ab aliquo, totum videbitur ab altero, sicque unusquisque tunc erit conspicabilis alteri, sicut nunc esse potest conspicabilis sibi. Vel per aurum sicut dictum est, intelligitur sapientia superna. Per vitrum vero puritas fidei; nam in vitro, sicut dictum est, quidquid ponitur interius, totum videtur exterius, et per hoc puritas fidei designatur, quam sancti tenentes corde, manifestant etiam ore. Nec quidquam intus agitur per simulationem, quod non videatur exterius per puram oris et operis confessionem.

Et fundamenta muri civitatis omni lapide pretioso ornata. Fundamenta civitatis, id est Ecclesiae, sunt patriarchae, prophetae et caeteri praedicatores, super quorum doctrinam vel exempla, constat Ecclesiae [Col. 1205B] structura. Quae fundamenta omni lapide pretioso, id est, omnibus virtutibus, fide scilicet, spe, charitate, hospitalitate, jejunio, abstinentia, caeterisque sunt ornata bonorum actuum operibus. Sive etiam lapides pretiosos intellige omnes imitatores illorum, qui in aedificio civitatis positi sunt, ipsamque civitatem moribus et vita exornant. De his lapidibus Dominus per prophetam dicit: Ecce ego sternam per ordinem lapides tuos, et fundabo te in sapphiris (Isa. LIV). Unde sequitur: Fundamentum primum jaspis. Qui lapis, ut superius dictum est, viridis est coloris, atque ideo non incongrue Dominum significat, qui est pabulum et refectio omnium electorum, ipse est primum fundamentum Ecclesiae, quia ut Apostolus dicit: Fundamentum aliud nemo potest ponere praeter [Col. 1205C] id quod positum est, quod est Christus Jesus (I Cor. III). Significat quoque et electos, quorum fides nunquam marcescet, sed semper in operationis virore perseverat. Secundum sapphirus. Lapis sapphirus in sua natura, nequaquam pretiosus est, sed in mysterio valde praeclarus invenitur, quia videlicet aereum colorem retinet, atque ideo sanctos significat, qui coelestia mente petunt, dicentes cum Apostolo: Nostra conversatio in coelis est (Philip. III). Tertium chalcedonius. Chalcedonius lapis multo est vilior quam sapphirus in natura, sed in mysticis sensibus valde invenitur et ipse pretiosus. Est enim fortissimae naturae, adeo ut omnium sculpentium argumentis resistat: atque ideo significat sanctos, qui invictissimi sunt inter adversa hujus saeculi. Quorum [Col. 1205D] unus dicit: Quis nos separabit a charitate Christi (Rom. VIII)? Et iterum: Certus sum quia neque mors, neque vita; neque angeli, et caetera, poterunt nos separare a charitate Christi (Ibid.); et tales bene in fundamento Ecclesiae constituuntur, quia aliis exempla fortitudinis praebent. Unde et idem auditoribus suis dicit: Imitatores mei estote sicut et ego Christi (I Cor. VIII). Habet quoque idem lapis similitudinem lucernae pallentis, et in hoc humilitatem sanctorum significat, qui in praesenti vita pallidi habentur, quia despiciuntur, contemnuntur et velut in nihilum reputantur. Attamen ipsi obscuro loco lucent, aliisque lumen scientiae atque ardoris demonstrant. Unde et ex uno illorum dicitur: Ille [Col. 1206A] erat lucerna ardens et lucens (Joan. V). Ardens videlicet fide et dilectione, lucens verbo et opere. Quartum smaragdus. Smaragdus pretiosus lapis est in sua natura, sed pretiosior in electorum figura. Qui lapis tantae viriditatis est, ut omnem virorem herbarum superet, et aerem etiam circumfusum viridem reddat. Reddit etiam imagines aspicientium, si moles ejus fuerit ampla. Hujus lapidis genera sunt multa, sed pretiosissimi smaragdinei lapides reperiuntur in Scythia, regione deserta, quos tamen custodiunt gryphes, animalia terribilia et ferocia, quae corpus habent leoninum, pedes autem, rostrum et alas, ut aquila: ideoque per terram currunt ut leones, per aera volant ut aves. Quae bestiae custodiunt ipsam deserti regionem, et servant ipsos lapides, [Col. 1206B] non quod ipsae in suam eos convertant utilitatem, sed hominibus eos auferunt. Cum quibus Arimaspi, homines unum oculum habentes, bellum gerunt, ipsosque lapides ejus auferunt. Quae res pulchrum in se continet mysterium: Lapis quippe smaragdus, qui, ut diximus, nimiae est viriditatis, Christum significat, qui pascua aeternae refectionis suis daturus est fidelibus. Porro desertum illud in quo lapides reperiuntur, significat corda sanctorum, qui se a terrenis et hujus mundi curis longe faciunt, ut in secreta cordis sui quiete Domino servire possint. Unde unus eorum dicit: Ecce elongavi fugiens, et mansi in solitudine (Psal. LIV). In quorum cordibus invenitur lapis smaragdus, quia in ipsis habitat Christus. Sed adsunt gryphes, id est maligni spiritus, [Col. 1206C] qui Christum nituntur tollere fidelibus, non quod ipsi eum habeant, sed causa invidentiae hominibus eum auferunt. Sed sunt Arimaspi unum oculum habentes, id est electi unum oculum mentis possidentes, qui bellantur cum gryphibus, hoc est, cum malignis spiritibus, Christumque sibi rapiunt, qui est lapis pretiosus. Et ut Dominus designatur per hunc lapidem, ita electi, quorum fides nunquam marcescit. Nam et ipsi in fundamento Ecclesiae ponuntur, quia alios et exemplo et doctrina erudiunt, et in Christi doctrina confortant.

Quintum sardonyx. Sardonyx compositum est ex sardio et onyche, cujus genera plurima sunt, sed pretiosior tribus coloribus distinguitur in modum unguinis, quia in subteriori parte habet nigrum colorem, [Col. 1206D] in medio rubicundum, in superiori candidum. Vel aliter: primam partem habet nigram, mediam candidam, superius rubeam, significans sanctos, qui nigri, id est despecti, contemptibiles, et abominabiles, videntur, sed tamen innovati per gratiam Christi, semper splendore fidei irradiantur ab eo, ut si necessitas ingruerit, etiam per charitatis officium proprium sanguinem non solum pro amicis, verum etiam pro ipsis fundere non metuant inimicis, quod significatur per colorem rubeum. Hinc in Canticis canticorum Ecclesia dicit: Nolite me considerare quod fusca sum, quia decoloravit me sol (Cant. I). Unde Paulus apostolus ait: Etsi exterior homo noster corrumpitur, tamen interior renovatur de die in [Col. 1207A] diem (II Cor. IV). Sextum sardius. Sardius lapis terrae rubrae speciem habet, ideoque significat sanctos, qui, licet ad sublimia intelligenda et contuenda ducantur, tamen suam semper student recognoscere fragilitatem, recordantes se esse filios Adae, qui terra rubra interpretatur. Reducunt semper ad memoriam qui sint et unde venerint, scilicet ex radice fragilis et peccatoris hominis, ne videlicet ex accepto coelestis gratiae dono extollantur. Hinc Ezechiel saepe contuens coelestia mysteria, filius hominis vocatur; et Abraham: Loquar ad Dominum meum cum sim pulvis et cinis (Gen. XVIII). Et Psalmista: Memento, Domine, quia pulvis sumus, homo sicut fenum dies ejus (Psal. CII). Bene autem iste lapis sexto loco subrogatur, qui terrae rubrae speciem tenere videtur, quia et [Col. 1207B] primus homo sexto die conditus invenitur, cui dictum est: Terra es et in terram ibis (Gen. III). Septimum chrysolithus. Chrysolithus quasi aurum fulget, et videtur emittere ex se quasdam ardentes scintillas. Cujus specie significantur hi qui luce supernae sapientiae resplendent, suas virtutes atque sententias cum verbo exhortationis velut scintillas in proximos effundunt, quibus ad amorem Dei et proximi alios accendunt. Octavum beryllus. Beryllus duos colores habet, viridem et pallentem. Per quem vita illorum designatur, qui aeternorum contemplationi bonorum inhaerent, et iterum cura fraternae administrationis, quasi ad pallorem redeunt, dum exteriora per activam vitam fratribus ministrare student, et qui paulo ante fuerant virides in Dei contemplatione, pallescunt [Col. 1207C] iterum in temporalium rerum per humanitatis officium administratione. Nonum topazius. Topazius lapis omnium lapidum colores in se habet; unde et nomen accepit, quia pan Graece, Latine omne dicitur. Quo nihil carius reges in thesauris suis habere possunt; et nascitur in insula Aegypti quae dicitur Topazion. Significat sanctos omnibus virtutibus refertos, et quasi multis coloribus, sic multis virtutibus lucentes. Decimum chrysoprasus. Chrysoprasus aurei coloris est et viridis, quod ipso nomine manifestatur, parum distans a beryllo. Significat autem electos sapientia resplendetes, et viriditate fidei semper ad coelestia tendentes. Undecimum hyacinthus. Hyacinthus similis est aquae radio solis perfusae. Et in hoc significat electos sapientia repletos, non tamen humana, [Col. 1207D] qua sunt filii saeculi prudentiores filiis lucis, sed divina, quae significatur per radios solis aquae immissos. Duodecimum amethystus. Amethystus tribus coloribus principalibus respergitur, id est purpureo, violaceo et roseo. Et in hoc significantur sancti, qui coelestem habitum gerunt in terris, et ad praemium et ad coaevitatem angelorum venturi sunt in coelis. Unde Dominus dicit: Et erunt sicut angeli in coelo (Matth. XXII), quod designatur per purpuram quae principum est indumentum. In viola autem, quae humilis est herba, et tamen odorem optimum habet, humilitas illorum exprimitur, cum bonae opinionis odore. In rosaceo autem colore charitas intelligitur, quae intantum in illis viget, ut etiam usque ad passionem [Col. 1208A] martyrii non solum pro amicis, sed pro ipsis quoque prosiliant inimicis. Unde Dominus dicit: Majorem hac dilectionem nemo habet, quam ut animam suam ponat quis pro amicis suis (Joan. XV).

Et duodecim portae duodecim margaritae sunt per singulas. Quantum autem ad litteram pertinet, hoc dicit, quod illa civitas habet duodecim portas, et singulae portae erant ex singulis margaritis, id est unaquaeque porta erat ex una gemma, et iterum in unaquaque porta erant duodecim margaritae, quae sunt centum quadraginta quatuor. Una porta, vel margarita singulariter Dominus intelligitur Jesus Christus qui sicut dicitur fundamentum fundamentorum, sic etiam potest dici margarita margaritarum. Istud est margaritum, quod negotiator venditis omnibus emit. In duodecim [Col. 1208B] autem portis intelliguntur sancti apostoli et caeteri praedicatores, qui nobis januam Ecclesiae aperiunt, unde Psalmista: Aperite mihi portas justitiae (Psal. CXVII). Statimque unam portam annectit, quae singulariter Dominum significat, sicut dictum est, sine quo nemo venit ad Patrem, dicens: Haec porta Domini, justi intrabunt eam (Psal. CXVII). Superius legimus quod mensus est angelus muros civitatis centum quadraginta quatuor cubitorum. Qui numerus etiam hic replicatur, cum duodecim margaritae per singulas duodecim portas describuntur; quia duodenarius numerus duodecies ductus, centesimum ac quadragesimum quartum numerum consummat, in quo omnis multitudo sanctorum concluditur. Et platea civitatis aurum mundum tanquam vitrum perlucidum. Superius dictum [Col. 1208C] est quod ipsa civitas fuerit ex auro mundo tanquam vitrum perlucidum, et hic platea civitatis iisdem metallis fertur. Per muros quippe civitatis, robustiores et eminentiores saeculi intelliguntur: per plateam vero, quae a latitudine ita vocatur, quia Graece platon, Latine latum dicitur, simplices intelliguntur, ipsisque subjecti in latitudine charitatis morantes. Dicitur autem platea civitatis ex auro mundo, sicut et muri fuisse feruntur, quia licet sit ibi distantia meritorum, quia sicut in hac vita invenitur alius alio sanctior, sic in illa beatitudine alius invenitur alio eminentior, tamen unusquisque quod non habebit in se, possidebit in altero per charitatis amorem. Hinc per beatum Job dicitur: Parvus et magnus ibi sunt, et Apostolus: Stella a stella differt in claritate, sic et resurrectio [Col. 1208D] mortuorum (I Cor. XV). Nam per aurum claritas designatur aeternae retributionis, per vitrum vero puritas cordis illorum exprimitur, quae tunc singulis invicem manifestabitur. Iisdem itaque metallis adornatur platea, quibus et muri: quia non licet tantam habeant gloriam subjecti, quantam praelati et doctores Ecclesiae, tamen (ut dictum est) quod in se quisque non habebit, possidebit in altero per charitatis ardorem, quando sicut Apostolus dicit: erit illis Deus omnia in omnibus (I Cor. XV). Unde sequitur:

Et templum non vidi in ea. Dominus enim Deus omnipotens templum illius est et agnus. Praesens Ecclesia templum Dei est, juxta quod Apostolus dicit: Templum enim Dei sanctum est quod estis vos (I Cor. III), [Col. 1209A] Tamen habet etiam ipsa templum corporale, id est locum orationis, quo conveniunt fideles ad audienda divina eloquia et celebranda Christi sacramenta. Illa autem coelestis civitas Jerusalem jam non habebit templum visibile, quia Dominus Deus omnipotens Pater et Agnus (id est Filius Dei), templum ejus est. Hinc Paulus dicit: Non enim in manufactis habitaculis Jesus introivit, et alibi, Christus assistens pontifex futurorum bonorum, per amplius et perfectius tabernaculum non manufactum, id est non hujus creationis, introivit semel in sancta (Hebr. IX). Et hoc templum, id est totam Trinitatem, nunc Ecclesia possidet per fidem, tunc vero possidebit per manifestam speciem, quando erit Deus omnia in omnibus et in illo. Erit enim tunc templum Ecclesiae, Pater [Col. 1209B] cum Filio et Spiritu sancto, quia inhabitabit ille Ecclesiam regendo, et ista inhabitabit illum in eo quiescendo. In qua scilicet mansione, id est in divina protectione, tribus qualitatibus vigebit, quia ibi habebit esse feliciter, et nosse sanctam Trinitatem perfecte, et eam quam noverit, diligere caste. In his autem tribus beatitudinum qualitatibus omnis summa beatitudinis consistit.

Et civitas non eget sole neque luna, ut luceant in ea. Haec Jerusalem quae in praesenti agitur, in die fruitur lumine solis, nocte vero lumine lunae: illa autem coelestis Jerusalem nihil horum indigebit, quia verum habebit lumen, quod non solum corpora, sed etiam mentes singulorum illuminabit, unde sequitur: Nam claritas Dei illuminabit eam. Ipse enim [Col. 1209C] Deus, qui nunc illuminat mentes fidelium per fidem, ipse jam tunc multo magis illuminabit, cum eum videre meruerint facie ad faciem. Hinc ipse dicit: Beati mundo corde, quoniam ipsi Deum videbunt (Matth. V). Et lucerna ejus Agnus. Lucerna ad ignem pertinet. Nam praesens Ecclesia eget lucerna, hoc est igne corporali illuminari. Illa autem jam non indigebit hac frui lucerna, quia lumen ejus est agnus, id est visio Christi cum Patre et Spiritu sancto, de ipso enim Filio in libro Sapientiae dicitur: Candor enim est lucis aeternae (Sap. VII). Quae lux utique in praesenti videri nequit. Unde Dominus ad Moysen dicit: Non enim videbit me homo et vivet (Exod. XXXIII).

Et ambulabunt gentes per lumen ejus. Lumen Ecclesiae [Col. 1209D] Christus est. Unde per Isaiam dicitur: Surge, illuminare, Jerusalem, quia venit lumen tuum (Isa. LX). Haec autem verba non ad futuri temporis remunerationem, sed ad praesentis laborem, referenda esse satis elucet. Neque enim jam tunc sancti in ambulando laborabunt, sed post laborem beate viventes quiescent. Nunc itaque ambulant per lumen ejus, hoc est, per Christi fidem, caeterasque virtutes, ut postea pervenientes ad patriam coelestem, quiescant in ipso lumine, hoc est, in ipsius Dei contemplatione. Et reges terrae afferent gloriam suam et honorem in illam. Reges terrae intelliguntur omnes justi, qui bene se cum subjectis regere satagunt, de quibus dictum est: Cor regis in manu Dei, quocunque voluerit, [Col. 1210A] vertet illud (Prov. XXI). Isti itaque reges, hoc est, omnes justi, suam gloriam et honorem, quod idipsum est, referent ad illam coelestem Jerusalem, quia omnem suam remunerationem et prosperitatem, atque omne suum gaudium et exsultationem ibi recipient: et quo amplius in praesenti vita affliguntur et despiciuntur, eo amplius ibi exaltabuntur. Quo contra reprobi, qui in praesenti suam gloriam et honorem possident, et in prosperis hujus saeculi se extendunt, ibi vacui remanebunt. Unde Dominus dicit: Vae vobis divitibus, qui hic habetis consolationem vestram (Luc. VI). Quia enim sancti in praesenti vita gloriam hujus saeculi, quae reproborum est, non amant, idcirco suam ad aeternam felicitatem gloriam deferunt, quando ibi exaltati remunerabuntur, cum et uni illorum dixerit [Col. 1210B] Dominus: Tu esto supra decem civitates; alteri autem: Tu esto supra quinque, sicut in Evangelio ipse manifestat. Aliter: Reges terrae intelliguntur apostoli caeterique praedicatores, qui propter regimen animarum quas regunt, jure reges vocantur. Isti afferent gloriam et honorem in illam, hoc est, omnes quos Christo acquisierunt sua praedicatione et doctrina. Unde Paulus quibusdam dicit: Gloria nostra vos estis in die Domini nostri Jesu Christi (II Cor. I), recte enim gloria regum et honor vocantur hi pro quibus iidem reges coronantur.

Et portae ejus non claudentur per diem. Magna securitas erit in Jerusalem coelesti, ubi nullae jam erunt insidiae inimici, et idcirco portae ejus non claudentur, quia videlicet dies erit ibi perpetua, cui nox non succedet. [Col. 1210C] Unde sequitur: Nox non erit illic. Sed videamus quomodo in praesenti vita clauduntur portae, quae utique praedicatores intelliguntur, per quorum ministerium Ecclesiam intramus. Portae enim civitatis dum clauduntur, ingredientibus aditum non permittunt. Itaque quasi clauduntur portae, dum sancti praedicatores diabolum repellunt a cordibus fidelium, ipsique aditum ingrediendi denegant, dum fideles instruunt quomodo ejus tentationibus resistant. Hinc Petrus dicit: Adversarius vester tanquam leo rugiens circuit, quaerens quem devoret, cui resistite fortes in fide (II Petr. V). Ideo autem ibi dicit: Portae ejus non claudentur, quia sublato noctis timore, perpetua dies electis fulgebit. Non jam dicetur ibi: Vigilate et orate (Marc. XIII), quod ad noctem adversitatis pertinet, [Col. 1210D] sed: Vacate et videte quoniam ego sum Deus (Psal. XLV), quod ad diei redigitur securitatem.

Et afferent gloriam et honorem gentium in illam. Haud dubium, ipsi qui superius appellantur reges terrae, id est sancti praedicatores, qui gloriam et honorem gentium in illam civitatem afferent, quando aggregata turba fidelium, ipsos quos praedicando adduxerunt ad fidem, secum ad patriam coelestem introducent. Magna enim gloria, magnusque honor gentium in illam civitatem afferetur, quia maxima ex parte ex ipsis gentibus decorabitur.

Non intrabit in illam aliquid coinquinatum et faciens abominationem. In hanc civitatem coinquinati, id est vitiis maculati, et facientes abominationem, id [Col. 1211A] est peccatum, simul intrant cum bonis, quia sicut haec vita media inter coelum et terram consistit, ita utriusque partis cives in se continet. In illam autem, ubi soli erunt boni, non intrabit coinquinatum, et faciens abominationem, id est peccatum, quia nulla erit ibi permistio malorum, sed sola societas bonorum. Soli enim boni regnabunt cum Christo, cum quo et in quo in eadem Jerusalem coelesti feliciter permanebunt. Et mendacium, subaudis, non intrabit in eam, id est quilibet jam mendacii noxam perpetrans. Omne enim mendacium, sicut supradictum est, non caret peccato. Nisi qui scripti sunt in libro vitae Agni, id est hi soli ingredientur coelestem Jerusalem, qui in Dei praescientia ad hoc ante omnia saecula sunt praesciti et praedestinati. Liber quippe [Col. 1211B] vitae Agni vis intelligitur omnipotentis Dei, sicut supradictum est, quia omnia scit antequam fiant.



CAPUT XXII.

Et ostendit mihi flumen aquae vivae, splendidum tanquam crystallum, procedens de sede Dei et Agni. Flumen aquae vivae intelligitur doctrina Veteris et Novi Testamenti. Quod enim aqua praedicationem sanctam significet, Salomon docet qui dicit: Aqua profunda, verba ex ore viri: et torrens redundans, fons sapientiae (Prov. XVIII). Et Dominus dicit in Evangelio: Qui credit in me, sicut dicit Scriptura, flumina de ventre ejus fluent aquae vivae (Joan. VII). Sed cum una sit doctrina Veteris et Novi Testamenti, pluraliter enuntiatur, quia scilicet et unitatem fidei annuntiat, et [Col. 1211C] tamen ad multos auditores pervenit, et per multorum ora diffunditur. Bene autem flumen aquae vivae vocatur, quia quos irrigat, vivificat, et ad vitam aeternam invitat. Recte ergo crystallo splendenti comparatur propter puritatem fidei, quae in baptismo percipitur. Quos enim vivificando vivificat, ad aquam baptismatis perducit, eosque et puritate fidei splendidos, et robore fortissimos reddit. Sedes autem Dei Patris et Agni, id est Filii Dei, ex qua ipsa procedit, Ecclesia est fidelium, quibus Paulus dicit: Templum enim Dei sanctum est, quod estis vos (I Cor. III), quia in illorum cordibus Christus sedet cum Patre et Spiritu sancto. Quorum, quia inseparabilis est potestas, inseparabilis est etiam sedes. Ab ipsa ergo Dei sede procedit aqua, quia per ipsam Ecclesiam diffunditur [Col. 1211D] praedicatio.

In medio plateae ejus. Id est in medio ipsius Ecclesiae. Nec solum ipsa doctrina robustos quosque irrigat, sed etiam simplices, qui per plateam designantur. Et ex utraque parte fluminis lignum vitae, afferens fructus per menses duodecim. Hoc juxta litteram non potest intelligi, ut videlicet lignum ex utraque parte fluminis sit, nisi forte in medio fuerit collocatum, ut rami illius hinc et inde sint expansi. Verum spiritualiter hoc intelligendum est, quod scilicet lignum ex utraque parte fluminis sit. Lignum quippe vitae Christus est sapientia Dei Patris, de qua Salomon dicit: Lignum vitae est his qui apprehenderint eam; et qui tenuerit eam, beatus (Prov. III). Hinc [Col. 1212A] et in libro Geneseos legimus, quod fuerit lignum vitae in medio paradisi, quod scilicet lignum Dominum Jesum Christum significat, qui vitam aeternam praestat se digne comedentibus. Lignum itaque ex utraque parte fluminis est, quia Vetus et Novum Testamentum Christum annuntiat: et quod in Veteri praenuntiatur futurum, hoc in Novo manifestatur impletum. Per menses autem duodecim, in quibus ipse Christus qui est lignum vitae, suos affert fructus duodecim apostoli intelliguntur. Dicit enim ipse de se et de ipsis apostolis in Evangelio: Nonne duodecim sunt horae diei? (Joan. XI) seipsum appellans diem, horas autem duodecim apostolos. Et quia ex horis dies, et ex diebus menses efficiuntur, quod significatur simpliciter per duodecim horas, hoc et per duodecim [Col. 1212B] menses, id est ipsi duodecim apostoli, per quos Christus fructum suum affert, hoc est, miracula, praedicationem atque opera coelestia. Hinc in Evangelio legitur, quia profecti praedicaverunt ubique Domino cooperante. Hinc et Paulus dicit: An experimentum quaeritis ejus qui in me loquitur Christus (II Cor. XIII)? singula, subauditur ligna, reddentia fructum suum. Quod intelligitur per menses, hoc intelligitur et per ligna, quae ab ipso stipite prodeunt, duodecim videlicet apostoli, et in ipsis omnes sancti, qui fructum fidei suae atque operationis reddere assidue non cessant. Et folia ligni ad sanitatem gentium. Si per ramos stipitis intelliguntur apostoli, per folia ligni intelliguntur apostolorum discipuli, qui ad sanitatem gentium perveniunt, quas suo exemplo et [Col. 1212C] doctrina instruunt, et ad veram sanitatem mentis perducunt. Si autem haec ad coelestem Jerusalem referre voluerimus, flumen aquae vivae intelligamus contemplationem sanctae Trinitatis, in qua est satietas aeternae refectionis, juxta illud Psalmistae: satiabor dum manifestabitur gloria tua (Ps. XVI). Nam et supra, dicente ipso Domino, legimus: Ego sitienti dabo de fonte aquae vivae gratis. Hinc Psalmista ipsum esse fontem ostendens, dicit: Filii hominum in protectione alarum tuarum sperabunt. Inebriabuntur ab ubertate domus tuae, et torrente voluptatis tuae potabis eos (Psal. XXXV). In hoc vero fonte est vita perpetua, quia quicunque ad Dei contemplationem pervenire poterit, habens vitam aeternam, id est Deum, ipse quoque vivet in aeternum. Quod videlicet flumen, splendidum [Col. 1212D] tanquam crystallum dicitur, quia videlicet sua contemplatione perducet ad firmitatem immortalitatis atque incommutabilitatis. Quod etiam flumen bene a sede Dei procedere dicitur, et in plateam civitatis derivari. Quod enim est sedes, hoc est et platea civitatis, id est omnis Ecclesia generaliter, sed propter diversorum personas ita distinguitur. Quia enim quos possidendo regit, ubertate suae visionis satiat, bene in sede tanquam fons redundat, ut unusquisque habitator pro viribus inde hauriat, pro meritis accipiat: quia licet eadem visio simul habeatur ab omnibus, tamen pro singulorum meritis unicuique distribuitur. Et ex utraque parte fluminis lignum vitae. Quod superius designatur per fontem [Col. 1213A] aquae vivae, non nunc etiam designatur per lignum ex utraque parte fluminis positum, id est contemplatio sanctae Trinitatis, quae angelicam simul et humanam naturam hinc inde satiat, ipsaque visionis potio ita est multimoda, ut quidquid cuiquam in desiderio tunc venerit, haec eadem visio fiat, quando sicut Apostolus dicit: erit Deus omnia in omnibus (I Cor. XV). Sed nec mirum, cum et ipsum manna filiis Israel de coelo attributum, per quod aeterna satietas figuratur, hoc secundum Scripturae sententiam unicuique sapuerit in ore, quo fuisset delectatus. Per menses, quibus ipsum lignum fructus affert, aeternitas intelligitur: Per annos, ut, anni tui non deficient (Psal. CI): per menses vero, ut est illud Isaiae (c. LXVI): Et erit mensis ex mense: per diem, ut est illud: Melior est dies una in atriis tuis [Col. 1213B] super millia (Psal. LXXXIII); et iterum: Ordinatione tua perseverant dies (Psal. CXVIII). Lignum ergo vitae per duodecim menses fructus reddit, quia ipsa merces beatae immortalitatis, quae per fructus designatur, quaque electi perfruuntur, nullum terminum habet, sed sine fine manet. Singula ligna reddentia fructum suum. In hoc fructum suum reddent, quoniam mercedem operum suorum percipient. Et folia ligni ad sanitatem gentium. Folia ligni, laudes intelliguntur sanctorum, de quibus Psalmista: Beati qui habitant in domo tua (Psal. LXXXIII). Quae laudes ad sanitatem gentium proficient, cum eorum corda perpetua Creatoris laus replens, nullam in eis fatigationem, nullam lassitudinem, nullam tristitiam sinit inesse.

[Col. 1213C] Et omne maledictum non erit in ea amplius. In praesenti Ecclesia maledictum est, scilicet genus hominum, qui in Cain maledictionem perceperunt. In illa societate sanctorum, nullum erit maledictum, sed omnis Ecclesia electorum benedicetur in suis habitatoribus, cum audierint: Venite, benedicti patris mei (Matth. XXV), etc. Sed sedes Dei et Agni in illa erunt. Superius unam sedem posuerat, de qua et dixerat se vidisse emanare flumen aquae vivae: nunc autem pluraliter sedes introducit, dicens: Sedes Dei in illa erunt. Sed et hoc significant plures sedes, quod una, id est omnem electorum Ecclesiam, quae scilicet propter unitatem fidei in una sede propter diversitatem gentium in pluribus exprimitur. Unde et superius viginti quatuor sedes visae esse referuntur. [Col. 1213D] Et servi ejus servient illi. Cum Dominus discipulis dicat: Jam non dicam vos servos, sed amicos meos (Joan. XV), quomodo hic Scriptura jam immortales effectos vocat servos? Aut si jam servitute corruptionis liberati, ad libertatem et gloriam filiorum Dei tunc pervenient, quomodo in illa quiete aeterna servire narrantur? Sed sciendum est nobis, quia in eo quod jam nullo certamine desudabant, sed aeterna quiete fovebuntur, liberi erunt, ac nulla servitute obnoxii. Nam et nunc non sunt servi timoris, sed amoris. Duae enim sunt servitutes, quia aliter timet servus ne verberetur a Domino, aliter autem filius ne privetur haereditate paterna, offendens in aliquo pii patris oculos. Ille enim servit timore, iste [Col. 1214A] autem amore. Hac servitute serviunt electi hic omnipotenti Deo, praecaventes omnino, ne eum in aliquo offendant peccato. Ibi autem servient illi, laudando et glorificando illum, juxta illud: Beati qui habitant in domo tua (Psal. LXXXIII).

Et videbunt faciem ejus. Id est perfectam cognitionem ejus habebunt. Neque enim pueriliter hoc intelligendum est, ut putemus Deum habere faciem, quae corporeis oculis possit videri, sed quia in facie hominis cognitio est, ideo hic per faciem quam electi videre dicuntur, nihil aliud quam cognitio sanctae Trinitatis intelligetur. Hinc scriptum est: Scimus quia cum apparuerit, similes ei erimus, quoniam videbimus eum sicuti est (I Joan. III). Talem enim videbunt sancti Deum, qualem nunc angeli vident, de [Col. 1214B] quibus Dominus dicit: Angeli eorum semper vident faciem Patris mei qui in coelis est (Matth. XVIII). De hac autem visione quomodo scilicet sit intelligenda, satis supradictum est. Et beatus Ansbertus Ambrosius, dicta aliorum doctorum sequens, plura, inquit, loquuntur, patefacientes oculos mentis, Dei naturam esse contemplandam, sicut et charitas videtur. Si enim exterior homo noster videre nequit interiorem, quanto magis Deum conspicere nequit, qui utique multo est subtilior anima nostra? Videbunt illum itaque mente, id est perfectam ejus (ut dictum est) habebunt cognitionem, ut impleatur quod Dominus dicit: Beati mundo corde, quoniam ipsi Deum videbunt (Matth. V). Caetera ex illius investigentur contractione. Et nomen ejus scriptum in frontibus eorum. Per frontem [Col. 1214C] (sicut superius dictum est) exprimitur fides. Sed cum ibi jam non sit fides aut spes, quid sibi vult, quod electi nomen Dei in frontibus habere perhibentur? Sed sciendum, quia fides hic pro remuneratione fidei posita est, quae remuneratio contemplatio Dei omnipotentis erit. Cum enim acceperit Ecclesia, quod per fidem credidit, recte ipsum fidei praemium pro titulo gloriae in suis frontibus gestare videbitur.

Et nox ultra non erit. Id est vicissitudo temporis, vel etiam tribulatio angustiae, quae saepe per noctem figuratur. Haec namque supra jam dixerat, sed in repetitione verbi demonstrat, quam appetendum sit lumen illud, quod totiens loquendo inculcat. Et non egebunt lumine lucernae neque lumine solis. Nunc humana infirmitas ad exercenda diurna opera, noctis [Col. 1214D] quiete redditur idonea, utitur etiam in nocte lucerna pro consolatione: tunc autem quando erit Deus omnia in omnibus, qui est lux vera omnes illuminans, non egebit lumine lucernae vel lumine solis. Unde sequitur: Quoniam Dominus Deus illuminabit illos. Si vero noctem intelligamus ignorantiam, lucernam vero vel solem, divini verbi praedicationem, neque nox erit tunc ignorantiae, neque praedicatio doctrinae, quia sicut Isaias dicit: Non docebit vir proximum suum, dicens: Cognosce Dominum, quia omnes scient me a majore usque ad minorem (Jer. XXXI). Sed omnes aeternae sapientiae inhaerentes, perfecta scientia fulgebunt. Et regnabunt cum capite suo in saecula saeculorum. Et dixit mihi. Haud dubium quin [Col. 1215A] angelus qui haec illi ostendebat: Haec verba quae scilicet ab initio libri dicta vel ostensa tibi sunt. Fidelissima sunt quia quidquid tibi dictum est, veraciter implebitur. Et vera sunt quia a Deo vero sunt prolata. Quod autem dicitur Joanni, pertinet etiam ad universalem Ecclesiam, cui per internam inspirationem ipsa verborum veritas revelatur: et ideo nullus in tantum debet insipiens fieri, ut aliquo modo dubitet de his, quae sub tanta contestatione pronuntiantur esse verissima. Et Dominus Deus spiritus prophetarum misit angelum suum ostendere servis suis, id est ipse qui locutus est prophetis, ipse misit angelum suum ostendere Joanni, et in illo omni Ecclesiae quae oportet fieri cito. Nomine spiritus tota Trinitas intelligitur, quae ipsum angelum misit, qui natura quidem [Col. 1215B] angelus fuit, sed incarnati Verbi solius personam gessit. Unde et aliquando ex persona Christi loquitur, dicens: Ego sum primus, ego novissimus (Is. XLIV), etc. Aliquando suam attendens naturam, Joannem ne se debeat adorare prohibet. Notandum autem quod in initio istius libri dixit et significavit, mittens, per angelum suum servo suo Joanni. Hic vero non uni singulariter, sed servis pluraliter dicit ostendenda quae oportet fieri cito. In quibus verbis ostendit, utique, non uni specialiter, Joanni, sed omnium in se utilitati in Joanne generaliter prospexisse, quia quod Joanni dicitur, omnibus Ecclesiae fidelibus congruit. Quae sunt autem quae oportet fieri cito? utique remuneratio sanctorum, et damnatio reproborum. Unde et sequitur:

[Col. 1215C] Ecce venio velociter ad reddendum, scilicet unicuique juxta meritum suum. Licet enim quantulumcunque spatium haec praesens vita videatur, tamen omne tempus praesentis vitae comparatum aeternitati, veluti momentaneum habetur, atque idcirco velociter se venire protestatur, ut cito impleantur quae oportet fieri. Beatus, id est felix, qui custodit verba prophetiae libri hujus, servans quae in eo scripta sunt, ut dignus habeatur remuneratione perpetua.

Et ego Joannes, subauditur, beatus sum, qui audivi et vidi haec. Et postquam audissem et vidissem, cecidi antepedes angeli ut adorarem eum, qui mihi haec ostendebat. Et dicit mihi: Vide ne feceris. Conservus tuus sum et fratrum tuorum prophetarum, et eorum qui servant verba prophetiae libri hujus. Hoc loco, sicut et [Col. 1215D] superius, Joannes et angelus proprias personas resumunt. Ne enim quisquam de conscriptione libri hujus dubitaret, suam auctoritatem Joannes interponit, dicens: Ego Joannes qui audivi et vidi haec. Ipse quoque angelus resumit suam personam, prohibetque Joannem ne se adorare debeat, dicens: Vide ne feceris. Conservus tuus sum et fratrum tuorum. Ex quibus verbis satis supradictum est, quod videlicet ipse angelus aethereum corpus susceperit, atque ideo pedes habere dicitur, et quod timuerit post adventum Filii Dei adorari ab homine, qui super se sciebat jam esse hominem, cum nihil tale legamus in Veteri Testamento, ubi frequenter quidem legimus angelos ab hominibus adoratos, nec prohibitos. Sed mirum [Col. 1216A] valde est cur Joannes contra interdictum angeli secundo eum adorare voluerit. Jam enim simili modo se adorare vetuerat, unumque Deum adorandum esse docuerat. Ad quod dicendum, quia aut magno visionum stupore perculsus, oblitus fuerat eorum quae supra audierat, aut certe potest esse repetitio prioris sententiae. Deum adora. Id est non creaturae, sed Creatori honoris reverentiam offer. Nota vero quod saepe angelus Joanni futura praedixit, et multa etiam in hoc libro reperiuntur prophetarum verbis similia. Nam et integri versus Isaiae et Zachariae, aliorumque prophetarum ibi reperiuntur. Unde est: Videbunt in quem transfixerunt (Joan. XIX).

Et dixit mihi: Ne signaveris verba prophetiae hujus. Quare hic dixit, ne signaveris, id est, ne sigillaveris, [Col. 1216B] ne clauseris verba libri hujus, cum in media hujus orationis serie dictum sit Joanni: Signa quae locuta sunt septem tonitrua, et noli ea scribere? Quia videlicet malis et contemptoribus signanda et claudenda atque abscondenda sunt divina mysteria. Unde est: Nolite sanctum dare canibus (Matth. VII), et: Ne miseritis margaritas vestras ante porcos (Ibid.). Fidelibus autem manifestanda sunt divina eloquia. Unde Dominus dicit: Vobis datum est nosse mysterium regni Dei, caeteris autem in parabolis (Luc. XI). Dicitur itaque propter infideles: Signa quae locuta sunt septem tonitrua, et noli ea scribere, propter fideles autem. Scribe quae vides, et: Ne signaveris verba prophetiae libri hujus. Vel certe, quod in principio hujus revelationis dicitur [Col. 1216C] Joanni: Scribe quae vides, quae visurus es, in medio vero: Signa quae locuta sunt septem tonitrua, atque in fine: Ne signaveris verba prophetiae hujus, potest ita intelligi, quod Spiritus sanctus praevidit, primo tempore quosdam in Ecclesia futuros, qui cum gaudio et aviditate recepturi erant Domini sermonem: deinde etiam quosdam futuros, in quibus abundat iniquitas et refrigescit charitas, quin potius verbum Dei contemnunt, quam suscipiunt: extremo vero appropinquante judicio, erunt (verum non solum gentiles, sed etiam Judaei) qui cum maxima aviditate verbum Dei suscepturi sunt, praedicantibus Elia et Enoch, caeterisque praedicatoribus. Quia ergo in primo et ultimo tempore fideles fuerunt, sive futuri sunt, verbum Dei cum gaudio suscipientes, [Col. 1216D] bene initio hujus libri dicitur: Scribe quae vides, et in fine: Ne signaveris verba prophetiae hujus. At quia in medio multi sunt contemptores verbi Dei, congrue quoque et hic in medio dicitur: Signa quae locuta sunt septem tonitrua, et noli ea scribere.--- Tempus enim prope est. Hoc ad illud pertinet, quod praemisit: Ne signaveris verba prophetiae hujus, quo haec impleri debeant, a tempore scilicet resurrectionis Christi usque ad diem judicii, quando singulis juxta opera sua retribuetur. De hoc brevissimo tempore idem Joannes in Epistola sua dicit: Filioli, novissima hora est (I Joan. II).

Qui nocet, noceat adhuc: et qui in sordibus est, sordescat adhuc. Permissivus modus est, non optativus; [Col. 1217A] saepe enim Deus omnipotens permittit hominem propter peccata praeterita ruere ad graviora; unde per Psalmistam dicitur: Non audivit populus meus vocem meam, et Israel non intendit mihi, etc. usque: Ibunt in adinventionibus suis (Psal. LXXX). In qua sententia aperte ostenditur praecessisse culpam inobedientiae, per quam a Deo permissi sunt ire in voluntatibus suis. Hinc Paulus de quibusdam dicit: Qui cum cognovissent Deum, non ut Deum glorificaverunt, aut gratias egerunt. Propter quod tradidit illos Deus in reprobum sensum, ut faciant quae non conveniunt (Rom. I). Dicatur itaque, qui nocet, sibiipsi subauditur, id est, qui non vult verba Dei audire, noceat adhuc, id est, permaneat impoenitens, et peccatis praeteritis conjungatur. Et qui in sordibus [Col. 1217B] vitiorum versatur, sordescat adhuc, id est ad deteriora labatur. Dum enim quis tempus poenitentiae accipit, et impoenitens permanet, ipsumque peccatum convertit ipse remedium gratiae convertit in augmentum culpae. Et quia non vult deserere malum ut vivat, auget unde moriatur. De quibus Paulus dicit: Ut impleant peccata sua semper (I Thess. II).---Et justus per fidem justificetur adhuc per operationem. Et sanctus sanctificetur adhuc. Juxta illud: Ibunt sancti de virtute in virtutem. Electi enim semper sunt in profectu virtutum, quia quotidie inchoant, et per momenta temporum virtutibus virtutes addunt.

Ecce venio cito, ad judicandum scilicet. Et merces mea mecum est, reddere unicuique secundum opera sua. Haec locutio et electos ad meliora proficere, et [Col. 1217C] reprobos hortatur a malis recedere, ne pereant sine excusatione. Quae verba expositione non indigen quia ipsa se explanant

Ego sum et , primus et novissimus, principium et finis. Primus, ante quem nullus: et novissimus, post quem nullus. Principium, a quo omnis creatura sumpsit initium; et finis, quia in eo omne redigitur. Alpha pertinet ad verbi dignitatem, omega ad susceptam in fine temporum humanitatem. Ipse est ergo alpha, id est, principium manens cum Patre. Ipse et omega, id est finis, natus temporaliter ex matre. Unde Paulus: Christus finis legis ad justitiam omni credenti (Rom. X). Principium quoque non ad ipsum est referendum, quod scilicet ipse, secundum quod haeretici voluerunt, ex tempore coeperit, sed ad ordinem [Col. 1217D] creaturarum pertinet, quae ex illo sumpserunt initium. De alpha Joannes dicit: In principio erat Verbum, et, omnia per ipsum facta sunt (Joan. I). De omega vero, qui est finis elementorum apud Graecos, sicut et alpha principium: Verbum caro factum est, et habitavit in nobis (Ibid.). In his totius salutis Christianae summa consistit, ut scilicet in uno eodemque Christo et perfecta deitas, et vera credatur humanitas.

Beati qui lavant stolas suas, id est, corpora sua et vitam fonte baptismatis et lacrymis poenitentiae, atque custodia mandatorum Dei. Ut sit potestas eorum in ligno vitae. Id est, in Domino Jesu Christo. Quae habentes, utique in capite suo omnia possidebunt. [Col. 1218A] Unde superius cum praemisisset: Et ego sitienti dabo aquam vitae gratis, illico adjunxit: Qui vicerit, possidebit haec. Et portis, id est per portas, per apostolos videlicet, caeterosque doctores intrent in civitatem, hoc est, in coelestem Jerusalem. Per quorum enim ministerium nunc intramus Ecclesiam, per ipsorum ora et solutionem ingrediemur regnum coelorum, de his portis Psalmista dicit: Aperite mihi portas justitiae (Psal. CXVII). Statimque unam principalem portam, ad quam etiam istae pertinent manifestat, subdendo: Haec porta Domini, justi intrabunt per eam. Haec enim porta Christum significat, qui dicit: Ego sum ostium, dicit Dominus: per me si quis introierit, salvabitur (Joan. X). Cum enim quilibet fidelium per ora praedicatorum aditum intrant regni coelorum, [Col. 1218B] nimirum per illum ingrediuntur, qui per ora illorum loquitur.

Foris canes, id est Judaei, haeretici, caeterique increduli, qui contra Ecclesiam latrant. Et venefici id est, malefici sive magi, et impudici id est, inverecunde peccantes. Et homicidae diverso modo homines interficientes. Et idolis servientes, hoc est, simulacra quaedam pro Deo colentes, sive etiam plus terrena quam Deum diligentes. Et omnis qui amat mendacium, et facit illud. Multi enim mendacium faciunt, sed tamen non amant mendacium, quia studio atque amore peccandi non mentiuntur. Quod mendacium purgant opere misericordiae, sicut dictum est superius de obstetricibus Hebraeorum. Sed sicut isti in tali mendacio, nisi emendationis studium subsequatur, [Col. 1218C] perditione non carent, Scriptura dicente: Perdes omnes qui loquuntur mendacium (Psal. V), sic et isti graviori poena plectendi sunt, qui studio, voluntate atque amore, fallaciis illaqueantur. Hi omnes superius dicti, erunt foris, hoc est, ab aditu coelestis Jerusalem repellentur, cum audierint: Discedite a me, maledicti (Matth. XXV).

Ego Jesus misi angelum meum testificari vobis haec in Ecclesiis. Hoc et supra jam dictum fuerat. In quibus verbis aperte ostenditur, cujus figuram Joannes in hac revelatione tenuerit: nec solum ad ipsum pertinent Joannem, quae ei dicta sunt, sed ad omnes Ecclesias, quae superius septenario numero comprehenduntur, in quibus una catholica, id est universalis exprimitur. Ego sum genus et radix David. [Col. 1218D] Quod nihil aliud est, nisi: Ego sum ex ipsa natura David. Beata enim Dei genitrix de stirpe David descendit, atque idcirco ipse Filius Dei, filius David est. Unde ipse interrogans Judaeos: Quid vobis videtur de Christo cujus filius sit, hoc responsum ab eis accepit: David, et ille: Quomodo ergo David vocat eum Dominum, dicens: Dixit Dominus Domino meo, sede a dextris meis? (Matth. XXII.) Sed secundum divinitatem est Dominus Deus David, secundum humanitatem vero non alius, sed idem ipse genus et radix David, id est, natura. Aliter: Ego sum radix David, quia ex me David sumpsit initium. Et ego sum genus et radix David, quia ex illo in fine temporum carnis materiam sumpsi. Stella splendida et matutina. [Col. 1219A] Quantum ad litteram pertinet, stellam splendidam et matutinam appellat Luciferum, quae dum extremas horas noctium illustrat, mane citius affuturum declarat. Ipse atque Christus est stella splendida, quia ipse est lux vera illuminans omnem hominem (Joan. I). Et bene matutina, quia mane surrexit, et tenebras totius mundi fugavit, nobisque claritatem aeterni diei, devicta mortalitate, post resurrectionem ultimam demonstravit, juxta illud Apostoli: Nox praecessit, dies autem appropinquavit (Rom. XIII).

Et spiritus id est, tota Trinitas, Pater videlicet, Filius et Spiritus sanctus. Et sponsa, id est sancta Ecclesia, dicunt, cuilibet fideli: Veni ad Deum, scilicet gressibus fidei et passibus amoris, juxta illud: Accedite ad eum et illuminamini (Ps. XXXIII). Spiritus, id est Deus, [Col. 1219B] dicit hoc per occultam inspirationem cordibus fidelium. Sponsa autem, id est sancta Ecclesia per apertam praedicationem auditores suos invitat ad patriam coelestem. Et qui audit sive per occultam inspirationem, sive per doctorum praedicationem Dei vocem. Dicat alteri cuilibet fideli. Veni. Per fidem rectam et per operationem fidei congruam. Qui enim a Deo jam vocatus est, necesse est ut et alium vocet, ne solus ad remunerationem pergat. Nam et qui ad balneum pergit, ut beatus Gregorius dicit, socios habere desiderans, alios hortatur ut secum pergant. Et qui silit justitiam, id est Deum omnipotentem. Veniat, id est accedat ad illum, ut satietatem aeternam accipiat. Qui vult, accipiat aquam vitae gratis, id est qui desiderat frui Dei contemplatione, in qua [Col. 1219C] est refectio aeternae satietatis, studeat recte vivere, ut postea ad ipsam Dei visionem valeat pervenire. Sed cum Apostolus dicat: Neque volentis, neque currentis, sed miserentis est Dei (Rom. XVI), quomodo qui vult, accipit aquam vitae gratis? Sed sciendum est, quia prius praevenit misericordia ut velimus: deinde etiam subsequitur nostra voluntas per eamdem gratiam, ut operemur. De hoc Paulus dicit: Qui operatur in vobis et velle et perficere (Philip. I). Qui itaque sitit, id est, qui aeternas delicias praeveniente se gratia Dei desiderat, passibus amoris ad eas tendat. Et qui vult, id est qui volens ex nolente effectus est, non suis meritis, sed gratuita Dei voluntate, hauriat aquam aeternae delectationis.

Contestor ergo, id est, obtestor et testificor omni [Col. 1219D] audienti verba prophetiae libri hujus. Si quis apposuerit ad haec quae in libro hoc continentur, aliquem [Col. 1220A] errorem. Apponet super illum Deus plagas scriptas in libro isto. Ut post innumera tormenta ad aeternam perveniat damnationem. Tempore quo beatus Joannes ista scripsit, surrexerunt haeretici in Ecclesia, Valentinus scilicet et Ebion, et Cerinthus, quos et in Epistola sua Antichristos vocat, idcirco hanc contestationem eis objecit, ne per pravitatem erroris aliquid huic libro superaddere auderent, sicut, verbi gratia, Arius auferre nisus est ex suo libro: Ego et Pater unum sumus (Joan. X). Photinus quoque dixit: Ego principium tribuo Jesu ex Maria.

Et si quis diminuerit de verbis hujus libri prophetiae vel sensum, vel etiam verba contra suam conscientiam, sicut Arius fecit ex Evangelio, ut praedictum est, auferet Deus partem ejus de libro vitae, id [Col. 1220B] est in memoria praescientiae Dei non scribetur. Et de civitate sancta, id est de coelesti Jerusalem et societate sanctorum angelorum et hominum. Et de his praemiis quae scripta sunt in libro isto. Tamen hoc sciendum est, quia hoc non propter eos dicitur, qui simpliciter quod dicunt sentiunt, sed de his utique, qui contra conscientiam suam male de Deo loquuntur.

Dicit qui testimonium perhibet istorum, subauditur verborum atque idcirco manifestatur, quam vera sint, quia Dominus ipse Christus eis testimonium perhibet. Unde sequitur: Etiam, id est, sic fiat, ut compleantur omnia quae superius dicta sunt. Venio cito, ad judicandum et reddendum unicuique secundum opera sua. Amen, id est, verum est, quia quae [Col. 1220C] praedicta sunt, procul dubio complebuntur. Veni, Domine Jesu. Haec omnis Ecclesia loquitur in Joanne, optans ut veniat Christus ad judicium. Unde et quotidie in Dominica oratione postulat suppliciter: Adveniat regnum tuum. Et illud: Ostende nobis faciem tuam et salvi erimus.

Gratia Domini nostri Jesu Christi cum omnibus vobis. Amen. In hoc loco Joannes typum gerit praedicatorum, qui scientes hominem non posse justificari per legem, sed per gratiam, optat ut eadem gratia semper cum Ecclesia permaneat. Nota autem quod hic liber a gratia sumpsit initium, et in gratia posuit terminum: quia videlicet et praeveniente Dei gratia salvamur et subsequente justificamur: unde et Paulus hujus locutionis more Epistolas suas ordinavit [Col. 1220D] Ecclesiis, ut a gratia inchoaret, et in gratia terminum poneret.




Volume back matter





[Col. 1221]
ORDO RERUM QUAE IN HOC TOMO CONTINENTUR.


HAYMO HALBERSTATENSIS EPISCOPUS. HAYMONIS OPERUM PRIMAE PARTIS CONTINUATIO. ENARRATIO IN XII PROPHETAS MINORES.
[Col. 1221]
    Ad candidum lectorem. 9
    IN OSEE PROPHETAM. 11
    CAPUT PRIMUM. 11
    CAP. II. 16
    CAP. III. 27
    CAP. IV. 30
    CAP. V. 39
    CAP. VI. 46
    CAP. VII. 52
    CAP. VIII. 59
    CAP. IX. 64
    CAP. X. 72
    CAP. XI. 79
    CAP. XII. 84
    CAP. XIII. 90
    CAP. XIV. 94
    IN JOEL PROPHETAM. 97
    CAPUT PRIMUM. 97
    CAP. II. 104
    CAP. III. 105
    IN AMOS PROPHETAM. 107
    CAPUT PRIMUM. 107
    CAP. II. 109
    CAP. III. 111
    CAP. IV 112
    CAP. V. 114
    CAP. VI. 117
    CAP. VII. 118
    CAP. VIII. 120
    IN ABDIAM PROPHETAM. 119
    CAPUT PRIMUM. 121
    IN JONAM PROPHETAM. 127
    CAPUT PRIMUM. 127
    CAP. II. 133
    CAP. III. 136
    CAP. IV. 138
    IN MICHAEAM PROPHETAM. 141
    CAPUT PRIMUM. 141
    CAP. II. 148
    CAP. III. 151
    CAP. IV. 153
    CAP. V. 156
    CAP. VI. 160
    CAP. VII. 163
    IN NAHUM PROPHETAM. 167
    CAPUT PRIMUM 167
    CAP. II. 172
    CAP. III. 175
    IN HABACUC PROPHETAM. 179
    CAPUT PRIMUM. 179
    CAP. II. 183
    CAP. III. 188
    IN SOPHONIAM PROPHETAM. 195
    CAPUT PRIMUM. 196
    CAP. II. 202
    CAP. III 206
    IN AGGAEUM PROPHETAM. 211
    CAPUT PRIMUM. 211
    CAP. II. 215
    IN ZACHARIAM PROPHETAM. 221
    CAPUT PRIMUM. 221
    CAP. II. 227
    CAP. III. 229
    CAP. IV. 232
    [Col. 1222] CAP. V. 235
    CAP. VI. 236
    CAP. VII. 241
    CAP. VIII. 243
    CAP. IX. 248
    CAP. X. 254
    CAP. XI. 257
    CAP. XII. 262
    CAP. XIII. 266
    CAP. XIV. 269
    IN MALACHIAM PROPHETAM. 277
    CAPUT PRIMUM. 277
    CAP. II. 283
    CAP. III. 287
    CAP. IV. 292




COMMENTARIUM IN CANTICA CANTICORUM.
    CAPUT PRIMUM. 295
    CAP. II. 301
    CAP. III. 309
    CAP. IV. 313
    CAP. V. 325
    CAP. VI. 336
    CAP. VII. 341
    CAP. VIII. 350




IN D. PAULI EPISTOLAS EXPOSITIO.
    IN EPISTOLAM AD ROMANOS. 361
    Argumentum. 361
    Prologus. 362
    CAPUT PRIMUM. 364
    CAP. II. 378
    CAP. III. 384
    CAP. IV. 394
    CAP. V. 401
    CAP. VI 409
    CAP. VII. 419
    CAP. VIII. 425
    CAP. IX. 439
    CAP. X. 448
    CAP. XI. 456
    CAP. XII. 468
    CAP. XIII. 478
    CAP. XIV. 485
    CAP. XV. 493
    CAP. XVI. 505
    IN EPISTOLAM I AD CORINTHIOS. 508
    CAPUT PRIMUM 509
    CAP. II. 518
    CAP. III. 523
    CAP. IV. 528
    CAP V. 535
    CAP. VI. 539
    CAP. VII. 543
    CAP. VIII 549
    CAP. IX 551
    CAP. X. 558
    CAP. XI. 567
    CAP. XII. 575
    CAP. XIII. 581
    CAP. XIV. 587
    CAP. XV. 593
    CAP. XVI. 604
    IN EPISTOLAM II AD CORINTHIOS. 606
    Argumentum. 606
    CAPUT PRIMUM. 607
    CAP II. 611
    CAP. III. 615
    CAP. IV. 622
    CAP. V. 626
    CAP. VI. 631
    CAP. VII. 640
    CAP. VIII. 642
    CAP. IX. 645
    CAP. X. 648
    [Col. 1223] CAP. XI. 650
    CAP. XII. 660
    CAP. XIII. 668
    IN EPISTOLAM AD GALATAS 669
    Argumentum. 669
    CAPUT PRIMUM. 669
    CAP. II. 675
    CAP. III. 679
    CAP. IV. 684
    CAP. V. 691
    CAP. VI. 694
    IN EPISTOLAM AD EPHESIOS. 699
    Argumentum. 699
    CAPUT PRIMUM. 699
    CAP. II. 707
    CAP. III. 712
    CAP. IV. 717
    CAP. V. 723
    CAP. VI. 731
    IN EPISTOLAM AD PHILIPPENSES. 733
    Argumentum. 733
    CAPUT PRIMUM. 735
    CAP. II. 739
    CAP. III. 745
    CAP. IV. 749
    IN EPISTOLAM AD COLOSSENSES. 753
    CAPUT PRIMUM. 753
    CAP. II. 754
    CAP. III. 759
    CAP. IV. 763
    IN EPISTOLAM I AD THESSALONICENSES. 765
    Argumentum. 765
    CAPUT PRIMUM. 765
    CAP. II. 766
    CAP. III. 767
    CAP. IV. 768
    CAP. V. 773
    IN EPISTOLAM II AD THESSALONICENSES. 777
    Argumentum. 777
    CAPUT PRIMUM. 777
    CAP. II. 779
    CAP. III. 782
    IN EPISTOLAM I AD TIMOTHEUM. 783
    Argumentum. 783
    CAPUT PRIMUM. 783
    CAP. II. 788
    CAP. III. 791
    CAP. IV. 793
    CAP. V. 794
    CAP. VI. 795
    IN EPISTOLAM II AD TIMOTHEUM. 797
    Argumentum. 797
    CAPUT PRIMUM. 797
    CAP II. 802
    CAP. III. 805
    IN EPISTOLAM AD TITUM. 809
    [Col. 1224] Argumentum. 809
    CAPUT PRIMUM. 809
    IN EPISTOLAM AD PHILEMONEM. 813
    Argumentum. 813
    CAPUT UNICUM. 813
    IN EPISTOLAM AD HEBRAEOS. 819
    Praefatio. 819
    CAPUT PRIMUM. 821
    CAP. II. 832
    CAP. III. 840
    CAP. IV. 846
    CAP. V. 853
    CAP. VI. 858
    CAP. VII. 865
    CAP. VIII. 873
    CAP. IX. 878
    CAP. X. 888
    CAP. XI. 899
    CAP. XII. 917
    CAP. XIII. 928




EXPOSITIO IN APOCALYPSIN.
    Haymonis praefatio. 937
    LIBER PRIMUS. 939
    CAPUT PRIMUM. 939
    CAP. II. 962
    CAP. III. 985
    LIBER SECUNDUS. 985
    Sequitur CAP. III. 993
    CAP. IV. 1002
    CAP. V. 1013
    CAP. VI. 1023
    CAP. VII. 1034
    CAP. VIII. 1043
    CAP. IX. 1051
    LIBER TERTIUS. 1059
    CAP. X. 1059
    CAP. XI. 1067
    CAP. XII. 1080
    LIBER QUARTUS. 1087
    Sequitur CAP. XII. 1087
    CAP. XIII. 1092
    CAP. XIV. 1104
    LIBER QUINTUS. 1111
    Sequitur CAP. XIV. 1111
    CAP. XV. 1118
    CAP. XVI. 1126
    LIBER SEXTUS. 1139
    CAP XVII. 1139
    CAP. XVIII. 1150
    CAP. XIX. 1166
    LIBER SEPTIMUS. 1171
    Sequitur CAP. XIX. 1171
    CAP. XX. 1181
    CAP. XXI. 1191
    CAP. XXII. 1211




FINIS TOMI CENTESIMI DECIMI SEPTIMI.
