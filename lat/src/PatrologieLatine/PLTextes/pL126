
PATROLOGIAE TOMUS CXXVI.

HINCMARI / JOANNIS VIII / MARTINI I / ADRIANI II / BERTARII

HINCMARI TOMUS POSTERIOR.---CAETERORUM TOMUS UNICUS.


EXCUDEBATUR ET VENIT APUD J.-P. MIGNE EDITOREM, IN VIA DICTA D'AMBOISE, PROPE PORTAM LUTETIAE PARISIORUM VULGO D'ENFER NOMINATAM SEU PETIT-MONTROUGE 1852


Volume front matter




Series title page


PATROLOGIAE CURSUS COMPLETUS

SIVE BIBLIOTHECA UNIVERSALIS, INTEGRA, UNIFORMIS, COMMODA, OECONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEVO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, JUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE VARIANTIBUS CONTINENTER ILLUSTRATA, OMNIBUS OPERIBUS POST AMPLISSIMAS EDITIONES QUAE TRIBUS NOVISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIVE TOMOS, SIVE AUCTORES ALICUJUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBJECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA VERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBVIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM VARIETAS TUM NUMERUS, FORMA VOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. Accurante J.-P. Migne, BIBLIOTHECAE CLERI UNIVERSAE, SIVE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA.---VENEUNT MILLE FRANCIS DUCENTA VOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIVERSOS AUCTORES TUM OCCIDENTALES TUM ORIENTALES EQUIDEM AMPLECTITUR; HI AUTEM, IN EA, SOLA VERSIONE LATINA DONANTUR.

PATROLOGIAE TOMUS CXXVI.


HINCMARI

RHEMENSIS ARCHIEPISCOPI,

JOANNIS VIII,



MARTINI I,



ADRIANI II,

PONTIFICUM ROMANORUM,

BERTARII

ABBATIS CASSINENSIS, ETC., ETC.

HINCMARI TOMUS POSTERIOR.---CAETERORUM TOMUS UNICUS.


EXCUDEBATUR ET VENIT APUD J.-P. MIGNE EDITOREM, IN VIA DICTA D'AMBOISE, PROPE PORTAM LUTETIAE PARISIORUM VULGO D'ENFER NOMINATAM SEU PETIT-MONTROUGE 1852


Volume title page
SAECULUM IX.

HINCMARI

RHEMENSIS ARCHIEPISCOPI

OPERA OMNIA,

JUXTA EDITIONEM SIRMONDIANAM AD PRELUM REVOCATA. VARIA ACCESSERE MONUMENTA QUAE SUPPEDITARUNT SURII, PERTZII, ETC., COLLECTIONES MEMORATISSIMAE SEQUUNTUR

JOANNIS VIII,



MARINI I,



ADRIANI III,

PONTIFICUM ROMANORUM

EPISTOLAE ET DECRETA.

TOMUM CLAUDUNT

S. BERTARII ABBATIS CASSINENSIS,



HARMOTI SANGALLENSIS ABBATIS,



S. REMBERTI HAMBURGENSIS EPISCOPI,



AIMOINI MONACHI SANGERMANENSIS,



RATPERTI SANGALLENSIS,



Scripta vel scriptorum fragmenta quae supersunt.

ACCURANTE J.-P. MIGNE, BIBLIOTHECAE CLERI UNIVERSAE, SIVE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

HINCMARI TOMUS POSTERIOR.---CAETORORUM TOMUS UNICUS
VENEUNT DUO VOLUMINA 14 FRANCIS GALLICIS.

EXCUDEBATUR ET VENIT APUD J.-P. MIGNE EDITOREM, IN VIA DICTA D'AMBOISE, PROPE PORTAM LUTETIAE PARISIORUM VULGO D'ENFER NOMINATAM, SEU PETIT-MONTROUGE. 1852


ELENCHUS AUCTORUM ET OPERUM QUI IN HOC TOMO CXXVI CONTINENTUR.


HINCMARUS RHEMENSIS ARCHIEPISCOPUS. (Operum continuatio.)
Epistolae.	Col 9
Opuscula et epistolae quae spectant ad causam Hincmari Laudunensis.	279



JOANNES VIII PONTIFEX ROMANUS
Epistolae et decreta	651



MARINUS I PONTIFEX ROMANUS.
Privilegia.	967
Epistola ad monachos S. Aegidii.	969



ADRIANUS III PONTIFEX ROMANUS.
Privilegium pro monasterio placentino.	971
Epistola ad Sigibodum Narbonensem episcopum.	973



S. BERTARIUS ABBAS CASSINENSIS
Carmen de S. Benedicto.	975
Appendix ad scripta S. Bertarii.---Vita sanctae Scholasticae virginis.	979
Quomodo per annum jejunandum sit.	987



HARMOTUS SANGALLENSIS ABBAS.
Inscriptiones in templo S. Othmari.	989
Epitaphium Grimaldi.	991



S. REMBERTUS HAMBURGENSIS EPISCOPUS.
Vita S. Bemberti, auctore anonymo, ejus aequali.	Ibid.
Vita S. Anscharii archiepiscopi Hamburgensis, auctore S. Remberto.	1009



AIMOINUS MONACHUS SANGERMANENSIS.
Historia translationis S. Vincentii martyris ex Hispania in Galliam.	1011
De translatione SS. MM. Georgii, Aurelii et Nathaliae ex urbe Corduba Parisios.	1027
De Miraculis S. Germani.	Ibid.
Acta translationis S. Savini martyris.	1039



RATPERTUS SANGALLENSIS MONACHUS.
De casibus monasterii S. Galli.	1047
Poemata varia.	1079





Main volume text




OPERUM HINCMARI CONTINUATIO.




[Col. 0009]
Epistolae.





EPISTOLA PRIMA. EPISCOPORUM DIOECESEON RHEMENSIS ATQUE ROTHOMAGENSIS [a 1Kb] AD LUDOVICUM GERMANIAE REGEM [b 1Kb] .
(Ex Actis prov. eccl. Rhem. tom. I, pag. 247.)
[Col. 0009A]

Domno LUDOVICO, regi glorioso, episcopi Rhemorum dioeceseos atque Rothomagensis, qui adesse potuimus



I. Excusant cur ad conventum Rhemensem venire non potuerunt.

Litteras dominationis vestrae quique nostrum habuimus, quibus jussistis ut vobis VII Kalendas Decembris Rhemis occurreremus, quatenus ibi nobiscum et cum caeteris fidelibus vestris de restauratione sanctae Ecclesiae, et de statu ac salute populi Christiani, [Col. 0009B] tractaretis. Sed nos ad placitum illud occurrere non potuimus, et propter incommoditatem et brevitatem temporis, et propter inconvenientiam loci; et, quod est lugubrius, propter confusionem tumultus exorti. Sed et divinis legibus, quas et vos observaturos cum vestris fratribus nobis denuntiastis, cautum esse dignoscitur, quia sicut nec archiepiscopi sine coepiscopi, ita nec coepiscopi sine archiepiscoporum consensu vel jussu, nisi quae ad proprias pertinent parochias, debent praesumere, et in tam angusto tempore archiepiscoporum litteras non valuimus de conventu habere. Quapropter noverit vestra sublimitas quia mandatum vestrum nostra non contempsit humilitas; sed, sicut longe est ante nos dictum, qui jubet impossibile, facit se contemptibilem.



II. Queruntur quod eorum monitis et consiliis hactenus non paruerit.
[Col. 0009C]

Sed et tractatum de restauratione sanctae Ecclesiae, et statu ac salute populi christiani, quod nunc vos vobiscum habere velle dicitis, justius et rationabilius illud haberi potuisset, si nostris, quin potius divinis consiliis et observationibus atque obtestationibus superno respectu obtemperare voluissetis; quia non nostra scripsimus, mandavimus, diximus, sed quae, dictante charitate, quae Deus est, in litteris sacris invenimus, et quae naturae insita recognoscimus. Caeterum quae contra illa quae scripsimus, mandavimus, diximus, acta sunt vel aguntur, naturalis legis morbus et vitium etiam a minus sapientibus [Col. 0009D] esse dignoscitur. Qua de re prudens quisque resipiscat, [Col. 0010A] et sapiat quam granditer Deus offenditur quando in sic grandibus et apertis non ignoranter peccatur. Unde scriptum est: Descendant in infernum viventes (Psal. LIV). Id est, labantur in peccatum scientes. Quae divina permissione merito mundi patientis, propter communia peccata nostra, pastorum scilicet et gregum, propter delicta regis et regni, eveniunt sicut scriptum est: Immissiones per angelos malos, viam fecit Dominus semitae irae suae (Psal. LXXVII). Tamen, sicut Veritas protestatur, non erit sine ultione vindictae nec ipsi virga furoris Domini. Sic legimus, sic audivimus, sic vidimus, et pro certo sic cito videbimus: quoniam licet peccatores simus, sed poenitentes, et in divina clementia fortiter confidentes, ministerium sacrum operante Spiritu sancto [Col. 0010B] suscepimus, sine quo sacra non ministramus, et nobis dictum a Veritate veraciter scimus: Non vos estis qui loquimini, sed Spiritus Patris vestri qui loquitur in vobis (Matth. X).



III. Quod saepius illum ad ineundam cum fratre concordiam hortati sunt.

Et licet dominatio vestra melius noverit de quibus scriptis, mandatis et dictis dicamus, tamen non ab re est si etiam et nos illa ad memoriam vestram reducamus. Primo quidem per Hildegarium [c 1Kb] , venerabilem episcopum, scriptis et dictis; secundo per Aeneam [d 1Kb] , honorabilem episcopum, litteris et verbis; item per Aeneam verbis, deinde per Hincmarum Rhemensem et Wenilonem Rothomagensem episcopos; iterum per eosdem, cum aliis quos ipsi vocastis, ea [Col. 0010C] quae saluti fuerunt congrua sufficienter audistis, quando sicut et ante petivimus, ut frater vester et omnes fideles illius ante vestram fideliumque vestrorum praesentiam in rationes loco et tempore congruo venissemus, et quae male gesta forent, vestro consilio et auxilio cum Dei adjutorio fuerint emendata. Pro quibus omnibus dictis non obaudientibus valde timemus quod dicitur: Si sermonem meum servaverunt, et vestrum servabunt (Joan. XV), et reliqua quae Dominus comminatur. Et si illa non sunt exaudita, putari potest et nec ista, quae vos dicitis apud nos velle quaerere et audire, exaudientur. Videturque quibusdam, ut sicut Dominus, quando quaesivit ficus in ficulnea cui maledixit, cum non esset, teste Evangelio, tempus ficorum, aliud voluerit significare; ita [Col. 0010D] et in hoc citato et incongruo conventu, remota dominationis [Col. 0011A] vestrae sinceritate, de qua nihil contra puritatem volumus autumare, alia quaedam possint intelligi. Et quia beatus Petrus omnem monet episcopum ut paratus sit ad satisfactionem omni poscenti se rationem, quae nunc videmus, pro tempore damus fideliter dominationi vestrae consilia.



IV. Ut consideret cur in fratris regnum venerit, et utrum talia sustinere velit, qualia fecit.

Primo quidem in ipsa radice cordis adventum vestrum in hoc regnum inspicite, et coram oculis Domini, cui secundum Psalmistam, cogitatio hominis confitetur, statera aequitatis ponderate; et quidquid hortatores et consiliarii ac laudatores vestri vobis dicant, ad cor redite; et quidquid ad accusationem [Col. 0011B] et commendationem adventus vestri invenire et dicere potueritis, vestram conscientiam interrogate; et si talia sustinere vultis qualia facitis, judicate. Et illam horam quam certi estis quia nullo modo poteritis effugere, quando anima vestra de corpore exiet, ante mentis oculos ponite, quando totum mundum et omnem potestatem, et omnes divitias, et ipsum corpus derelinquet, et sine adjutorio uxoris ac filiorum, et sine solatio et comitatu drudorum atque vassorum nuda et desolata exibit, et quidquid cogitavit et ordinare disposuit, infectum dimittet, sicut dicit Scriptura: In illa die peribunt omnes cogitationes eorum (Psal. CXLV); et videbit omnia peccata sua et sentiet, videns diabolos se constringentes et coarctantes, et quidquid contra charitatem et [Col. 0011C] fidem debitam cogitavit, parabolavit, et fecit in isto saeculo, et per dignos poenitentiae fructus non emendavit, ante oculos semper habebit, et effugere volet, et non valebit. Nam certum est quia ad omnes homines, quando egrediuntur de corpore, veniunt diaboli, et ad justos et ad peccatores: sed et ad ipsum Christum venit, in quo suum nihil invenit, sicut scriptum est: Venit princeps hujus mundi, et in me non habet quidquam (Joan. XIV).

Et crede nobis veraciter, rex utinam semper bone et christiane, nec longe est, sed satis et plusquam speretur, prope tibi est illa hora. Propterea non te seducant ista quae vides. In tempore quippe patris vestri vidimus per aliquos incepta et facta quae in tempore isto, per istos qui ista conficiunt, videmus [Col. 0011D] fieri, et per alios videbuntur compleri. Et quando tibi adveniet hora exitus tui, sicut rident nunc, quando per te obtinent quae volunt, in hora voluntatis suae; sic ridebunt et in hora exitus tui, et quaerent quomodo per alium teneant quae per te obtinuerunt. Quod et fieri potest ut quidam etiam quaerant in tempore tuo. Sed et illi, nisi dignam poenitentiam egerint, miserabiliter ad illam horam venient exitus sui, sicut venerunt et illi qui defecerunt a patre tuo cum fratre tuo. Nam ut illi ordinantes seditiones in paternam reverentiam, sic et isti vos excitantes in fraternam dilectionem, nomen pacis et statum Ecclesiae, et salutem ac unitatem populi obtendere studuerunt; [Col. 0012A] et latebat sub melle venenum. Et completum est in illis, complenturque in istis Psalmistae dictum: Qui loquuntur pacem cum proximo suo, mala autem in cordibus eorum (Psal. XXVII); et reliqua quae sequuntur. Et receperunt illi in saeculo isto quae nota sunt, et receperunt in saeculo altero quae in judicio plenius cognoscentur. Quorum isti intuentes exitum, timere debuerant actionem: et facient, si illos respexerit Dominus qui respicit humiles et custodit parvulos. Et sic pestilente flagellato, ut scriptum est, sapientior erit parvulus; et sapient, quia non repellet Dominus plebem suam, nec obliviscetur in finem: Quoniam Propter miseriam inopum et gemitum pauperum nunc exsurgam (Psal. XI), dicit Dominus. Alioqui sicut tunc dixit illis, ita ex [Col. 0012B] nunc dicit Dominus istis: Tacui, nunquid semper tacebo? quam si parturiens clamabo (Isa. XLII). Nondum venit hora mea, sed nunc est hora vestra, et potestas tenebrarum. Et quidem in hac die tua quae ad pacem tibi! nunc autem abscondita sunt ab oculis tuis, quia venient dies in te. Roga tibi, quaesumus, in tali loco ubi bene possis intendere homiliam sancti Gregorii legere in lectione Evangelii: Videns Jesus civitatem, flevit super illam. Precamur vos, Domine, ut et diem ante mentis oculos habeatis, quando cum omnibus hominibus anima vestra proprium corpus recipiet, et venietis ante faciem aeterni judicis in conspectu omnium angelorum et hominum: in qua die, sicut dicit sanctus Paulus, judicabit Dominus unumquemque, non per alienum testimonium, sed [Col. 0012C] occulta uniuscujusque per cogitationes accusantes, aut etiam defendentes, quando recipiet unusquisque propria corporis prout gessit, sive bonum, sive malum. Et non despicientur tunc nostra verba quae scripsimus, ab eis qui nunc illa contemnunt; quando sine dubio replicata erunt in testimonium in ipso tremendo judicio, et nullus illorum te tunc adjuvabit, qui nec seipsum adjuvare sufficiet, quando ibunt qui talia agunt qualia audimus et sentimus atque dolemus, si in talibus perseveraverint, in ignem aeternum, et justi, qui injusta patiuntur, in vitam aeternam.



V. De eis quae crudeliter et impie, qua transibat, fiebant, ut ea prohibeat et compescat.

[Col. 0012D] Quia tanta et talia crudelia et abominanda fieri, per parochias quas pertransitis, audivimus, et quaedam sentimus, quaedam sentire timemus, et illis qui senserunt et sentiunt condolemus, quae calamitatem et miseriam quam a paganis [a 1Kb] patimur, superant, quoniam a christianis in christianos, a parentibus in parentes, a rege christiano in regem christianum, a fratre in fratrem, contra omnes leges divinas et humanas aguntur: contra quos clamat Ecclesia a paganis afflicta: Et super dolorem vulnerum meorum addiderunt (Psal. LXVIII): Et nos omnes cunctique patientes, Sustinuimus pacem, et non venit; quaesivimus bona, et ecce turbatio (Jer. XIV); propterea talia [Col. 0013A] prohibete, compescite et sedate; quoniam palatium vestrum debet esse sacrum, et non sacrilegum. Palatium enim regis dicitur propter rationabiles homines inhabitantes, et non propter parietes insensibiles, sive macerias. Et rex a regendo dicitur, ut se sub Deo et bonos cum Deo puritate cordis, veritate oris, firmitate stabilitatis regat, et pravos a pravitate corrigat et in rectitudinem dirigat. Et si quae male facta sunt emendare venistis, pejora quam viderimus a christianis in christianos fieri, ingerere non debetis. Et si pacem facere advenistis, pacem pacifice ab auctore pacis obtinere debetis. Et si discordiam effugare et charitatem redintegrare venistis, illam quam Christus per Paulum docuit, monstrare debetis. Ait enim: Charitas non est ambitiosa, [Col. 0013B] non agit perperam, non quaerit quae sua sunt; non gaudet super iniquitate, congaudet autem veritati (I Cor. XIII); quae est de corde puro et conscientia bona, et fide non ficta; quae operatur per dilectionem, et non per potestatem, vel indebitam cupiditatem: sine qua charitate, sicut scriptum est, etiamsi qui tradiderit corpus suum ut ardeat, nihil illi prodest. Quam omnibus Dominus in signum dedit, ut sciant si quisque est christianus, aut si intrabit in regnum Dei, an non, dicens: In hoc cognoscent omnes quia discipuli mei estis, si dilectionem habueritis ad invicem (Joan. X.) Nam qui in primordio fidei discipuli appellabantur, nunc christiani dicuntur. Et ipsa est vestis nuptialis, quam qui non habuerit, de nuptiis coelestis convivii in futuro judicio [Col. 0013C] ejicietur in tenebras exteriores, et in ignem aeternum, ubi erit fletus et stridor dentium.



VI. Ut contra paganos potius arma convertat; et illos qui ab illis fugiunt, vexari a suis non sinat.

Ipsa charitas vos contra paganos accendat; ut qui tunc moti non sunt ad pietatem ut nobiscum irent contra eos, qui de isto regno amplos habebant et habent honores (quod si facerent, et zelo recto accensi unanimiter vellent, expelli aut disperdi pagani, adjuvante Domino, poterant), vel nunc quacunque intentione a dominatu illorum per vestram ordinationem sancta liberetur Ecclesia, et regnum, quod contra eos redimitur, a tributo indebito eripiatur. Sed et qui fugiunt a facie paganorum, cum in illas partes venerint in quibus digitis, refugium [Col. 0013D] tranquillum inveniant, et non talem depraedationem ut nec incolae vivere nec fugientibus solatium possint praebere. Quia nunc peccatis nostris exigentibus completur quod olim dictum est per prophetam: Qui fugerit a facie leonis, irruet in ursum; et cum intraverit domum, et innisus fuerit super parietem, mordebit eum coluber. Et cum effugerint arma ferrea, irruent in arcum aereum (Amos V.) In omni enim parte miseri, proh dolor! afflictionem inveniunt.



VII. Ut privilegia et immunitates ecclesiarum conservet, rectoresque illarum non inquietet, nec possessiones diripi permittat.

Et si Ecclesiam Dei, sicut nobis scripsistis, quaeritis [Col. 0014A] restaurare, debita episcopis et sibi commissis ecclesiis privilegia intemerata, sicut divinitus constituta sunt, custodite. Praecepta et immunitates et honorem earum, sicut avus et pater vester conservaverunt, conservare curate. Et quae frater vester dominus noster, qui et paterna donatione, et vobiscum, cum vestris vestrorumque fidelium mutuis firmitatibus, regni partem accepit, pro cultu et honore ecclesiarum egit, similiter conservate; et rectores ac pastores ecclesiarum ut patres et Christi vicarios colite, sicut sancta Scriptura praecipit, dicens: Sacerdotes Dei sanctifica, et magnatis humilia caput tuum (Eccli. VII). Eorumque spiritualia consilia obaudite, iterum dicente Scriptura: Interroga patres tuos, et annuntiabunt tibi; majores tuos, et [Col. 0014B] dicent tibi (Deut. XXXI); Et item: Interroga sacerdotes meos legem meam (Agg. II); Et Dominus per Malachiam prophetam: Labia sacerdotis custodient scientiam, et legem requirent ex ore ejus, quia angelus Domini exercituum est (Malach. II). Eosque tempore incongruo et inopportuno nolite inquietare; sed liceat eis ministerium sacrum, ad quod ordinati sunt, in populi salutem peragere: sibique domestica cura subjectos nolite concutere, et non sinatis dehonestare, sive opprimere. Ut presbyteris honor congruus et jura debita, quae canones et capitula avi et patris vestri statuerunt, conserventur, satagite. Ut episcopi quietam libertatem suas parochias circumeundi, et praedicandi ac confirmandi, atque corrigendi habeant, ordinate. Ut missus reipublicae, id [Col. 0014C] est minister comitis, cum ipsis, si jusserint, eat, qui liberos homines incestuosos, si per admonitionem presbyterorum venire ad episcopum noluerint, eos ad episcopi placitum venire faciat, commendate. Ut si episcopus pro quacunque necessitate ecclesiastica ad vos direxerit, ad quem suus missus veniat, per quem quae rationabiliter petierit, obtinent, in palatio vestro, sicut comes palatii est in causis reipublicae, ministerio congruum constitutum habete. Ut temporibus a sacris regulis constitutis comprovinciales synodos cum episcopis, et speciales cum presbyteris, habere quiete possint, annuite [a 1Kb] . Res et facultates ecclesiasticas, quae sunt vota fidelium, pretia peccatorum, stipendia ancillarum et servorum Dei, depraedari et ab ecclesiis [Col. 0014D] discindi nolite sustinere; sed fortiter, ut rex christianus et Ecclesiae alumnus, resistite atque defendite. De quibus consecratis Deo rebus quod habent liberi homines ecclesiis servientes per dispositionem rectorum ipsarum ecclesiarum, ideo constituerunt apostolorum successores hoc ordinari, ut quia creverunt fidelium vota, et increverunt fidelium mala, augeretur per dispensationem ecclesiasticam regni militia ad resistendam malorum nequitiam, quatenus ipsae ecclesiae defensionem haberent et pacem, et christianitas obtineret tranquillitatem. Quapropter sicut et illae res ac facultates de quibus vivunt clerici, ita et illae sub consecratione immunitatis [Col. 0015A] sunt, de quibus debent militare vassalli; et pari tuitione a regia potestate in ecclesiarum usibus debent muniri. Quia vero Carolus [a 1Kb] princeps, Pippini regis pater, qui primus inter omnes Francorum reges ac princeps, res ecclesiarum ab eis separavit atque divisit, pro hoc solo maxime est aeternaliter perditus. Nam sanctus Eucherius Aurelianensium episcopus, qui in monasterio sancti Trudonis requiescit, in oratione positus ad alterum est saeculum raptus, et inter caetera quae, Domino sibi ostendente, conspexit, vidit illum in inferno inferiori torqueri. Cui interroganti, ab angelo ejus ductore responsum est, quia sanctorum judicatione, qui in futuro judicio cum Domino judicabunt, quorumque res abstulit et divisit, ante illud judicium anima et corpore sempiternis [Col. 0015B] poenis est deputatus, et recipit simul cum suis peccatis poenas propter peccata omnium qui res suas et facultates in honore et amore Domini ad sanctorum loca, in luminaribus divini cultus et alimoniis servorum Christi ac pauperum, pro animarum suarum redemptione tradiderunt. Qui in se reversus sanctum Bonifacium et Fulradum, abbatem monasterii sancti Dionysii, et summum capellanum regis Pippini ad se vocavit, eisque talia dicens in signum dedit ut ad sepulcrum illius irent, et si corpus ejus ibidem non reperissent, ea quae dicebat, vera esse concrederent. Ipsi autem pergentes ad praedictum monasterium, ubi corpus ipsius Caroli humatum fuerat, sepulcrumque illius aperientes, visus est subito exisse draco, et totum illud sepulcrum [Col. 0015C] interius inventum est denigratum, ac si fuisset exustum. Nos autem illos vidimus qui usque ad nostram aetatem duraverunt, qui huic rei interfuerunt, et nobis viva voce veraciter sunt testati quae audierunt atque viderunt [b 1Kb] . Quod cognoscens filius ejus Pippinus synodum apud Liptinas congregari fecit, cui praefuit cum sancto Bonifacio legatus apostolicae sedis Georgius nomine [c 1Kb] ; nam et synodum ipsam habemus, et quantumcunque de rebus ecclesiasticis, quas pater suus abstulerat, potuit, ecclesiis reddere procuravit. Et quoniam omnes res ecclesiis a quibus ablatae erant, restituere, propter concertationem quam cum Waifario Aquitanorum principe habebat, non praevaluit, precarias fieri ab episcopis exinde petiit, et nonas ac decimas ad restaurationes tectorum, [Col. 0015D] et de unaquaque casata duodecim denarios ad ecclesiam unde res erant beneficiatae, sicut in libro capitulorum regum habetur, dari constituit, usque dum ipsae res ad Ecclesiam revenirent. Unde et domnus Carolus imperator, adhuc in regio nomine constitutus, edictum fecit ut neque ipse, nec filii ejus neque successores, hujusmodi rem agere attentarent: quod manu propria firmavit, cujus plenitudinem habemus, et de quo capitulum excerptum [Col. 0016A] in libro Capitulorum ejus, quicunque librum illum habet, et legere voluerit, invenire valebit. Hanc etiam relationem et in scripturis habemus, et quidam nostrum etiam viva voce domnum Ludovicum imperatorem patrem vestrum referre audivimus. Sed et sacri canones Spiritu sancto dictati, eos qui facultates ecclesiasticas diripiunt, et res ecclesiasticas indebite sibi usurpant, Judae traditori Christi similes computant. Et sancti qui cum Deo in coelo regnant, et in terris miraculis coruscant, divino judicio tanquam necatores pauperum ab Ecclesiae liminibus et a coelesti regno secludunt. De quibus sacrilegis in prophetia psalmi praedictum est: Qui dixerunt: Hereditate possideamus sanctuarium Dei. Deus meus, pone illos ut rotam, et sicut stipulam [Col. 0016B] ante faciem venti. Et sicut ignis qui comburit sylvam, et sicut flamma comburens montes, ita persequeris illos in tempestate tua, et in ira tua turbabis eos. Imple facies eorum ignominia (Psal. LXXXII.)



VIII. Ut monasteria laicis a Carolo concessa religiosis personis restituat.

Monasteria etiam religiosa atque praecipua canonicorum et monachorum atque sanctimonialium habitacula, quae ab antiquo tempore parentes vestri sub religioso habitu constituerunt, et in eis rectores et rectrices fecerunt, et quando parentes vestri primatum regni tenuerunt, et etiam quando sanctus Remigius Francos ad fidem, cooperante Domino, convertit, et cum rege ipsorum baptizavit, et frater [Col. 0016C] vester dominus noster partim juventute, partim fragilitate, partim aliorum callida suggestione, etiam et minarum necessitate, quia dicebant petitores, nisi eis illa loca sacra donaret, ab eo deficerent, et ipse aliquando per vos, sicut nunc patet, aliquando per fratrem vestrum regnum destitutus ab eis perderet, talibus, sicut scitis, personis commisit, debito privilegio restituite. Nam idem frater vester et divina inspiratione, et sacerdotali redargutione, et etiam ab apostolica sede commonitus, ex aliqua parte quae perpere egit, correxerat: quae autem adhuc incorrecta erant, quomodo emendare posset, saepe gemebundus quaerebat. Absit autem ut vos, qui pro restauratione sanctae Ecclesiae huc venistis, aut illa quae ipse emendavit deterioretis, et sicut ille [Col. 0016D] offendit, et vos offendatis, aut quae ipse necdum emendare potuit, inemendata sinatis: qui saepe, sicut et nos testes sumus, fratres vestros de talibus, monuistis, et in omni annuntiatione quam communiter faciebatis, promptissime inde disputabatis; sicut et secus Teudonis villam, in loco qui Judicium dicitur, capitula quae habemus cum vestris fratribus acceptastis, et in chirographo apud Marsnam manu propria confirmastis. Contra quod si forte aliquis [Col. 0017A] egit, non propterea vos immunes eritis, si illud quod, teste Domino, pepigistis et confirmastis, observare, quod absit, non studueritis. Neminem quippe adjuvat quod aliena mala reprehendit, nisi et ipse illa caveat: quod demonstrat Paulus, dicens: Putas, o homo, quod tu evades judicium Dei, qui eadem agis quae judicas? (Rom. II.)



IX. Ut rectores monasteriorum sollicite provideant, ut servi et ancillae Dei secundum ordinem vivant.

Rectores etiam monasteriorum, quibus monasteria committitis, firmiter et obnixe praecipite ut secundum ordinem et habitum ac sexum, quo inhabitantes constituti sunt, sollicite et solerter praevideant ut secundum debitum ordinem servi vel ancillae Domini vivant, et necessaria stipendia in victu et [Col. 0017B] vestitu, et caeteris quibusque habeant, et domos ac servitores, prout competit, sicut religiosi et habitus et conversationis rectores, eis provideant, susceptionem etiam hospitum et pauperum nullomodo negligant. Quin et inconvenientes personae, et res tales quae religioni non congruunt, in monasteria non introducantur, non dicimus: quoniam religiosos rectores providentiam et curam debitam inde sumere debere non ignoramus.



X. Ut hospitalia peregrinorum ad hoc ad quod deputata sunt, episcoporum concilio a rectoribus suis administrentur.

Hospitalia peregrinorum, sicut sunt Scottorum, et quae tempore antecessorum vestrorum regum constructa et constituta fuerunt, ut ad hoc ad quod [Col. 0017C] deputata sunt teneantur, et a rectoribus Deum timentibus ordinentur, custodiantur, ne dissipentur, obtinete. Sed et rectoribus monasteriorum et xenodochiorum, id est hospitalium, praecipite ut sicut canonica docet auctoritas, et capitula avi et patris vestri praecipiunt, episcopis propriis sint subjecti, et monasteria atque hospitalia sibi commissa ipsorum regant consilio; quoniam episcopi paternam sollicitudinem eis, secundum ministerium illorum, studebunt impendere. Et quia saepe unicuique in omni ordine competentem legem et justitiam, una cum fratribus vestris, frequenti annuntiatione perdonastis, ecclesiastici et religiosi habitus viri ac feminae, atque peregrini et pauperes, in quibus specialiter [Col. 0017D] Christus suscipitur, perdonationem vestram sibi sentiant semper adesse.



XI. Quod regem ita vitam instituere conveniat, ut omnibus sit exemplo.

Et quia de statu et salute populi christiani, sicut nobis scripsistis, vultis quaerere, primo a vobis ipsis incipite, qui alios debetis corrigere, sicut scriptum est: Medice, cura temetipsum (Luc. IV); et munda debet manus a sordibus esse, quae alienas sordes curat detergere. Et quae in aliis debetis corrigere, nemo in vobis juste valeat reprehendere. Super quantos enim estis in regni culmine, tantorum moribus debetis servire, et sicut lucerna super candelabrum in domo posita, bonitatis exempla monstrare; [Col. 0018A] quia omnium oculi in vos debent intendere: quos si malo exemplo destruxeritis, qui per vos et a vobis in bonum debuerant aedificari, sub tantis sine dubio in futuro saeculo poenis vos necesse est torqueri. Propterea oportet ut qui rex estis, et dominus appellamini, in illum semper suspenso corde suspiciatis a quo videlicet, Rege regum et Domino dominorum, nomen regis et domini mutuatis. Et sicut ille disponit orbem terrae in aequitate, et ad hoc, sicut in libro Sapientiae dicitur, constituit hominem ut ipse similiter faciat, imitamini illum, si vultis regnare cum illo. Quia qui dicit se in Christo manere, debet, sicut ille ambulavit, et ipse ambulare, qui dicit: Estote et vos perfecti, sicut et Pater vester coelestis perfectus est (Matth. V). Et si dixeritis quomodo possum [Col. 0018B] esse perfectus, cum alia scriptura dicat: Si quis in verbo non offendit, ille perfectus est vir, non cadit a perfectione qui non peccat malitiae cupiditate: Septies enim cadit justus et resurgit: impii autem corruunt in malum (Prov. XVI). Et: Justus, cum ceciderit, non collidetur, quia Dominus supponit manum suam (Psal. XXXVI). Qualitercunque vero quis peccet, cupiditatis voluntate aut fragilitatis necessitate, nemo illi praevalet melius indicare quam conscientia sua, quae non potest latere oculos inspectoris sui. Propterea ita oportet vos vivere, judicare et agere etiam in occulto, quasi sitis semper in publico; quia saepe talis vos verbo laudabit, qui corde acriter reprehendet, saepe etiam illa quae vobis et in vobis laudaverit, apud alios de vobis reprehensibilia judicabit. [Col. 0018C] Si autem, ut dicimus, adjuvante Domino, vivere, judicare et agere praevalebitis; si vos non stimulaverit amor privatus; si vos non inflammaverit cupiditas gloriae, divitiarum, possessionum, et potentatus; si non plus credideritis alienae linguae, quam propriae conscientiae; si vos non roserit tinea adulationis; si non vos usserit livor alienae felicitatis; si vos non vexaverit neglectus animae et amor carnis; si credideritis regem Christum non pro se, id est non pro sua necessitate mortuum, sed pro nobis, ut viveremus qui mortui eramus; et vos plus studeatis aliis vivere in salutis suae utilitatibus, quam vobis ipsis in propriis voluntatibus; si scieritis vos esse morituros, et vos credideritis de factis propriis rationem Domino reddituros; et quae digne receperitis, [Col. 0018D] sine fine vel immutatione aliqua habituros.



XII. Quomodo domesticos regere, quid Deo, quid subditis reddere, et quales palatii ac reipublicae ministros constituere debeat.

Domum vestram domesticam sic nutrite, regite et disponite, ut quando regni populus ad vos convenerit, in vobis et in domesticis vestris videant qualiter se atque domum, cum tanta humilitate atque castitate, quam sobrie, quam juste, quam pie nutrire, disponere debeant, et gubernare: quia sicut quidam sapiens dixit, secundum mores domini erit familia custodita. Et ideo domus regis schola dicitur, id est disciplina; quia non tantum scholastici, id est disciplinati et bene correcti sunt, sicut alii; sed potius [Col. 0019A] ipsa schola, quae interpretatur disciplina, id est correctio, dicitur, quae alios habitu, incessu, verbo, et actu, atque totius vanitatis continentia corrigat. Et vos, sicut paxillus non bene infixus, nisi in Domino virtutum innixi fortiter fueritis, et vos cadetis, et qui in vobis pendent, labentur. Quapropter, sicut Dominus sub potestate constitutos ex tentatorum occasione docuit reddere quae sunt Caesaris Caesari, et quae sunt Dei Deo; ita et vos qui sub Deo estis et super homines estis, reddite quae sunt Dei Deo; et sicut Caesar aequus, quae subditorum sunt, subditis reddite. Reddite Deo puram et immaculatam fidem et sincerissimum cultum in sacerdotibus, in ecclesiarum privilegiis, in sacris locis, in ecclesiasticis et religiosis viris ac feminis, in defensione [Col. 0019B] Ecclesiae et christianitatis, in aequitate et justitia populi christiani, in sublevatione et tranquillitate et consolatione omnium indigentium, sicut praemisimus. Reddite illi quotidianum pensum in quotidiana oratione, in justis et assiduis eleemosynis. Offerte illi devotionem vestram in sacris oblationibus et lacrymis secundum magnitudinem ac multitudinem quotidianorum peccatorum profusis. Reddite subditis judicium cum misericordia, justitiam cum aequitate. Studete exaltare humiles et Deum timentes, et debellare atque humiliare superbos. Studete a bonis plus diligi, quam timeri. Curate ut mali, si non propter Deum, vel propter timorem vestrum malum agere metuant. Non plus apud vos lingua dolosa, manus plena, obsequium indebitum valeat, quam [Col. 0019C] veritas, aequitas et sinceritas, scientes scriptum: Qui excutit manus suas ab omni munere, iste in excelsis habitabit (Isa. XXXIII). Unde consequenter intelligi debet, et non aliud. Munus enim est a lingua, favor; munus a manu, donatio; munus ab obsequio indebita subjectio. Constituite ministros palatii qui Deum cognoscant, ament, et metuant, qui maximam curam gerant quatenus quicunque necestuosi palatium adierint, et per quos perrexeritis, patrem et consolatorem mirantes, gaudendo vos videre accurrant, non, qualiter dicere nolumus, gemendo et maledicendo refugiant. Constituite comites et ministros reipublicae qui non diligant munera, qui odiant avaritiam, qui detestentur superbiam, qui non opprimant neque dehonestent pagenses [a 1Kb] , qui [Col. 0019D] messes et vineas et prata ac sylvas eorum nequaquam devastent; qui eorum pecora vel friskingas [b 1Kb] , vel quaecunque illorum sunt, non praedentur, neque diripiant, et per violentiam ac mala ingenia quae illorum sunt nullo modo auferant, qui episcoporum suorum consilio quae Dei sunt, et Christianitati conveniunt, faciant; qui placita non pro acquisitione lucri teneant, sed ut casae Dei, et viduae, ac pupilli, et populus justitiam habeant, et plus litigantes ad concordiam, salva justitia, revocare studeant, quam committere ut ipsi inde aliquod lucrum possint habere: quos si pacificare non potuerint, tunc sicut rectum est, justum judicium decerni cum [Col. 0020A] magna sollicitudine faciant, scientes scriptum esse: Indicabo tibi, homo, quid sit bonum, id est, facere judicium et justitiam, et sollicitum ambulare cum Deo tuo (Mich. VI). Id est, ut quod illi placet, tibi placeat et facias; quod illi displicet, tibi displiceat et non facias. Quod si per fragilitatem feceris, non contumaciter vel pertinaciter in tuo malo facto perseveres; sed statim pedem sicut a ferro calido revoca, et in viam voluntatis Domini Dei tui dirige. Et sicut scriptum est: Quia sunt viae quae videntur hominibus bonae, et ducunt ad interitum (Prov. XVI), fac sicut Scriptura tibi praecipit, quicunque es homo. Interroga de via bona, et ambula per eam (Jer. VI), quia sicut dicitur in Evangelio: Ampla via est quae ducit ad perditionem, et multi vadunt per eam: arcta [Col. 0020B] et angusta via est quae ducit ad vitam, et pauci inveniunt eam (Matth. VII). Propterea quicunque es homo, audi prophetam, et ora cum propheta: Legem pone mihi, Domine, viam justificationum tuarum, et exquiram eam semper (Psal. CXVIII). Et: Deduc me in semitam mandatorum tuorum, et viam iniquitatis amove a me, et de lege tua miserere mei (ibid.). Quia sicut Jeremias propheta dicit: Non est hominis via ejus, nec viri est ut ambulet et dirigat gressus suos (Jer. X); sed a Domino dirigentur gressus viri, et viam ejus volet (Psal. XXXVI). Ipsi comites similiter quantum potuerint, similes sibi timentes Deum, et justitiam diligentes per se ministros constituant, qui sicut seniores suos benignos et affabiles pagensibus suis viderint, et ipsi pro modulo suo illos imitari in [Col. 0020C] omni bonitate et justitia certent.



XIII. Ut eos qui propter has seditiones excommunicati sunt, ad Ecclesiae pacem revocare studeat.

Homines etiam et potentes saeculi, qui inter istas seditiones legis jugum et justitiam aequitatis refugerunt, et talia ac tanta fecerunt pro quibus ecclesiasticam et episcopalem excommunicationem meruerunt, ad leges et justitiae tramitem revocate; et ut ad suos episcopos humiliter, sicut eis necesse est, veniant, jubete vel cogite; et ut Ecclesiae, in quam peccaverunt, aut cum debita necessaria humilitate satisfaciant, aut humiliter et veraciter se excusent, qualiter absolvi a Domino per ministerium episcopale valeant, suadete, atque regia potestate praecipite. [Col. 0020D] Et si forte vos, vel quicunque alii de eorum societatis et conjunctionis communicatione infecti et condemnati sunt, poenitentiam quiscunque se recognoscendo faciat; quia, teste sacra auctoritate, non poterit absolvi a suis, qui peccatis damnabiliter gravatur externis. Sicut orans Deum sanctus propheta David demonstrat, dicens: Ab occultis meis munda me, Domine, et ab alienis parce servo tuo (Psal. XVIII.)



XIV. Judices villarum regiarum qualiter constituendi sint.

Judices denique villarum regiarum constituite qui non sint cupidi, qui non diligant avaritiam, et [Col. 0021A] usuras nec ipsi faciant, nec pecunias regias vel suas ad usuras donent, neque a suis subditis usuras fieri sinant: quae omnia vos super omnes ministros vestros odire debetis et fugere. Et servos regios judices non opprimant, nec ultra quod soliti fuerunt reddere tempore patris vestri ab eis exigant; neque per angarias in tempore incongruo illos affligant; neque per dolos, aut per mala ingenia, sive inconvenientes precationes, colonos condemnent: quia si per tales vel alias hujusmodi factiones pondus argenti vel auri habueritis in arca, majus et gravius pondus erit peccati quod habebitis in conscientia vestra et anima. Aedificent villas vestras moderatis castitiis, ut et honestas necessaria sit, et familia non gravetur. Laborent et excolant terras et vineas in tempore cum debita [Col. 0021B] sollicitudine, salvent et dispensent laborata cum fideli discretione, faciant nutrimenta congrua et necessaria; custodiant silvas, unde habeant pastiones; defendant et excolant prata, unde habeant pabula; quatenus non sit vobis necesse per quascunque occasiones quorumcunque hortatibus circuire loca episcoporum, abbatum, abbatissarum vel comitum, et majores quam ratio postulat paratas [a 1Kb] exquirere, et pauperes ecclesiasticos et fidelium vestrorum mansuarios in carricaturis et paraveredis [b 1Kb] contra debitum exigendis, gravare, et peccatum de facultatibus indebite consumptis in animam vestram congerere. Neque a comitibus vel fidelibus plus studeatis quam lex et consuetudo fuit tempore patris vestri, de hoc quod de francis accipiunt, exquirere. Quin potius [Col. 0021C] habeatis unde sufficienter et honeste cum domestica corte vestra possitis vivere, et legationes palatium vestrum adeuntes recipere, et, sicut scriptum est, unde possitis de justis laboribus necessitatem patientibus tribuere: quia rex et largus debet esse, et non quod largiatur de injustitia vel iniquitate debet conquirere. Judices vero villarum colonos distringant ut non ecclesiasticos homines vel francos pauperiores, aut alienos servos, propter privilegium regium opprimant, aut silvas vel quaecunque aliorum sunt in sua vicinitate devastent. Quia rex justus, qui justitiam debet diligere, ministros et colonos impios et iniquos non debet habere; sed omnibus in se et in suis debet imitationem debitam demonstrare: quia si ipse Deum dilexerit, omnes boni diligent illum; et [Col. 0021D] si ipse Deum timuerit, omnes mali timebunt illum. Et rex atque sui ministri per amorem Dei bonum faciant, et omnes bona facere doceant, et per timorem Dei mala fugiant, et omnes in illis mala fugere discant. Missos etiam tales per regnum constituite, qui sciant qualiter comites et caeteri ministri reipublicae justitiam et judicium populo faciant, qui sicut comitibus praeponuntur, ita scientia, justitia ac veritate eis praeemineant.



XV. Ut synodus episcoporum regni exspectetur, in qua quid facto ipsis opus sit deliberent. Quanta reverentia regibus debeatur, et quod episcopi ad sacramenta adigendi non sint.
[Col. 0022A]

Haec, quia litteris vestris significastis, quod nobiscum de restauratione sanctae Ecclesiae, et statu ac salute populi christiani, tractare velletis, dominationi vestrae scripto respondere curavimus: quia et pro inclementia aeris, et pro inconvenientia temporis, et propter imminentem diem Domini nostri Natalis, venire ad praesentiam vestram nequivimus. Operamini vos interim ista quae cum fidelibus vestris sine nostra corporali praesentia operari valetis. Et cum tempus congruum et sacris canonibus designatum advenerit, quando et pro paganorum infestatione, et pro exorti tumultus ac depraedationum atque rapinarum miserrima nimis confusione, nobis [Col. 0022B] licuerit cum dominis et confratribus ac comprovincialibus archiepiscopis et coepiscopis synodum, favente Domino, celebrare, quae his sunt residua, cum eis sicut cum magistris et patribus tractare, et vestrae dominationi debitum consilium dare studebimus. Et si Deus soliditatem et salutem Ecclesiae atque regni in manu vestra adunare et prosperari decreverit, quae cum archiepiscopis et coepiscopis nostris plus congruere divinis dispositionibus viderimus, agere sub famulatu recti regiminis vestri studebimus. Potens est enim Deus minus bonum initium in perfecte bonum commutare processum, cui noscitur esse possibile quod impossibile solent homines judicare. Si enim sapientia vestra dignum judicat loqui et tractare cum vicino rege ejusque fidelibus, secedente [Col. 0022C] de ista parte regni domino nostro, fratre videlicet vestro, multo magis nos oportet exspectare tempus canonicum, ut cum fratribus et comprovincialibus archiepiscopis et episcopis loquamur, quia generalis causa imminet totius Cisalpinae ecclesiae. Maxime autem nobis necesse est loqui cum illis archiepiscopis et episcopis, qui consensu et voluntate populi regni istius dominum nostrum fratrem vestrum unxerunt in regem sacro chrismate divina traditione, quemque sancta sedes apostolica mater nostra litteris apostolicis ut regem honorare studuit et confirmare. Legite libros Regum, et invenietis quanta reverentia reprobatum et abjectum a Domino Saul ducere dignum duxit sanctus Samuel, cujus locum in Ecclesia nos licet indigni tenemus. Et attendite quam magni pendit [Col. 0022D] sanctus David, in loco illius electus, et unctus a Domino, mittere manum in Christum Domini; cum Saul non solum ex alia progenie, verum ex alia tribu erat; et illum rejectum, et se electum a Domino cognoscebat; et nihil firmitatis Sauli David fecerat, sed plurimum adjutorium et devotam servitutem ei impenderat. Et neque bello auferre, neque ingenii dolo, illi regnum subripere attentavit. Et cum multos ad hoc suasores et auxiliatores habuisset, nulli autem ut hoc moliretur accommodavit, [Col. 0023A] quamvis multas persecutiones et morti proximas ab eo saepissime sustinuerit. Insuper et bene scitis quid de illo jusserit, qui, licet mendaciter, pro illius tamen gratia acquirenda se manum misisse in Christum, id est unctum Domini, nuntiavit: nam si est aliquis qui haec ignoret, nos ei dicimus quia gladio eum interficere jussit. Sic et qui infideliter et contumaciter in unctum qualemcunque Domini manum mittit, Dominum Christorum Christum contemnit, et in anima procul dubio spiritalis gladii animadversione perit. Haec dicimus, non ut exaggerationes contra dominationem vestram incongruas exquiramus, sed ut evidentius pro qualitate nostri ministerii, quid, excepta debita fide et beneficentia, nobis in fratre vestro reverendum sit, demonstremus. Talem nempe [Col. 0023B] vos debemus et volumus credere, ut nec vos regni augmentum cum animae vestrae detrimento velitis habere, neque nos cum tali dedecore ad adjutorium ecclesiastici regiminis et gubernationis recipere, ut sine sacerdotio simus; quo privati erimus, si contra Deum et rationis auctoritatem, nos, ecclesiasque nostras vobis studuerimus committere. Ecclesiae siquidem nobis a Deo commissae non talia sunt beneficia, et hujusmodi regis proprietas, ut pro libitu suo inconsulte illas possit dare, vel tollere: quoniam omnia quae Ecclesiae sunt, Deo consecrata sunt. Unde qui Ecclesiae aliquid fraudatur aut tollit, sacrilegium secundum sanctam Scripturam facere noscitur. Et nos episcopi Domino consecrati, non sumus hujusmodi homines ut sicut homines saeculares in [Col. 0023C] vassallitico debeamus nos cuilibet commendare, sed ad defensionem et ad adjutorium gubernationis in ecclesiastico regimine nos, ecclesiasque nostras committere, aut jurationis sacramentum, quod nos evangelica et apostolica auctoritas vetat, debeamus quoquomodo facere. Manus enim chrismate sancto peruncta, quae de pane et vino aqua misto per orationem et crucis signum conficit corpus et Christi sanguinis sacramentum, abominabile est, quidquid ante ordinationem fecerit, ut post ordinationem episcopatus saeculare tangat ullo modo sacramentum. Et lingua episcopi, quae facta est per Dei gratiam clavis coeli, nefarium est ut sicut saecularis quilibet super sacra juret in nomine Domini et sanctorum invocatione; nisi forte, quod absit, contra eum scandalum [Col. 0023D] acciderit Ecclesiae suae; et inde sic temperanter agat, sicut, Domino docente, constituerunt rectores Ecclesiae synodali concilio. Et si aliquando sacramenta ab episcopis exacta aut facta fuerunt, contra Deum et ecclesiasticas regulas, quae Spiritu sancto dictatae et Christi sunt sanguine confirmatae, irrita sanctae Scripturae paginis declarantur; et exigentes atque facientes medicamento exinde salutaris poenitentiae indigent [a 1Kb] . Propterea exspectate, domine, patienter sicut princeps christianus Ecclesiae filius, et honorate sanctae Ecclesiae rectores; ut vos honoret qui nobis dixit: Qui vos audit, me audit; et qui vos spernit, me spernit (Luc. X). Et: Honorantes me [Col. 0024A] honorabo, et hi qui temnunt me, erunt ignobiles (I Reg. II). Et: Qui vos tangit, tangit pupillam oculi mei (Zach. II). Et in psalmo: Nolite tangere christos meos, et in prophetis meis nolite malignari (Psal. CIV); quoniam: Qui malignantur, id est maligna agunt, exterminabuntur: sustinentes autem Dominum ipsi haereditabunt terram (Psal. XXXVI), hoc est regnum Dei. Et cum venerit tempus et locus, sicut superius diximus, loquemur cum nostris confratribus; et sicut Domini justis dispositionibus viderimus convenire, sine dubio faciemus. Et non est rationabilis causa quae contra hoc quod petimus vos debeat stimulare: quia non sumus hujusmodi homines ut cum cognoverimus voluntatem Domini, velimus aut debeamus quomodo resultare, vel rixas et dissensiones seu [Col. 0024B] seditiones, quas vulgus werras nominat, debeamus commovere, conserere, vel tenere, quos Dominus pacis praedicatores et sectatores voluit ordinare, et peccata nostra atque nobis commissorum, et etiam totius populi, constituit plangere et curare, et bellum cum vitiis, et pacem cum fratribus jussit habere. Nos equidem pacem et quietem, non rixas et bella, optamus et quaerimus: Quia sicut dicit Apostolus: Non sunt nobis carnalia arma, sed spiritalia, et potentia (II Cor. X), quibus sumus calceati pedes in praeparatione evangelii pacis, induti lorica justitiae et galea salutis, accincti lumbos in veritate, habentes scutum fidei et gladium Spiritus sancti: quia non est nobis colluctatio adversus carnem et sanguinem, sed adversus principes et potestates, adversus [Col. 0024C] rectores tenebrarum harum, contra spiritalia nequitiae in coelestibus. Et non militamus terreno regi, sed coelesti, pro salute et nostra et terreni regis, et totius populi nobis commissi: quorum officium est nulli nocere, contra neminem infideliter agere, omnibus autem velle prodesse. Tandem, domine nobis rex, contra Deum et contra animam vestram non audiatis illos qui dixerint, si forte vobis dixerint: non tibi sit curae, rex, quae tibi referunt illi fellones atque ignobiles; hoc fac quod tibi dicimus, quoniam cum nostris, et non cum istorum parentibus, tenuerunt parentes tui regnum. Nos autem obsecramus dominationem vestram, attendite potius, si christianus rex estis, sicut et Deo gratias egistis, et in illum creditis, et per illum regnare vultis, Per quem, sicut [Col. 0024D] scriptum est, reges regnant (Prov. VIII), et cujus est regnum, imo orbis terrae et plenitudo ejus, quia idem Deus in carne veniens, qui solus rex fieri potuit et sacerdos, et in coelum ascendens suum regnum, id est suam Ecclesiam, inter pontificalem auctoritatem et regiam potestatem gubernandum disposuit, et non elegit ad hoc divites et nobiles; sed pauperes et piscatores, et sicut scriptum est: Ignobilia et contemptibilia mundi elegit, ut confundat fortia (I Cor. I). Et fieri potest ut tales vobis ista dicant (si forte minus necessario Deum timentes vobis dixerint) cum quorum parentibus diabolus, qui secundum Scripturam: Est rex super omnes filios superbiae [Col. 0025A] (Job. XLI), regnum Christi, quod est Ecclesia, conturbaverit, et nunc eos in regno suo, id est in inferno, retineat, et secum in saecula retinebit. Pro certo autem sciatis quia cum nostris parentibus, id est cum apostolis, Christus, Rex regum, regnum suum, id est Ecclesiam, conquisivit, ampliavit, et rexit, et per nos et nobiscum, utinam non ad judicium nostrum dicamus! eamdem Ecclesiam, id est regnum suum, quotidie acquirit, auget, atque gubernat idem Dominus Jesus Christus, sicut dictum est a Domino Ecclesiae per prophetam: Pro patribus tuis nati sunt tibi filii (Ps. XLIV); id est pro apostolis, creavit tibi episcopos, qui te regant et doceant. Cum qua Ecclesia nobis a Deo commissa, rex christiane, et domine, sicut litteris vestris jussistis, jejuniis et [Col. 0025B] orationibus, ac litaniis, Dominum summum gubernatorem in navi sanctae Ecclesiae fluctuante in hoc mare, id est saeculo naufragoso, peccatis nostris communibus dormientem pulsare et excitare, et pro vobis deprecari studebimus: ut quantocius pro sua ineffabili pietate evigilet et imperet ventis et mari, id est, tentationibus diabolicis et inquietudinibus saecularium hominum, ut redeat quantulacunque tranquillitas, gratia et misericordia ejusdem Domini nostri Jesu Christi, cui est et sit potestas et honor, et gloria et imperium, in saecula saeculorum. Amen.



EPISTOLA II. AD NICOLAUM PAPAM. De vacatione sedis Cameracensis, et de Balduini et Judith conjunctione: deque Rothadi depositione, ac haeresi Gothescalci.
(Ex Sirmondo.,
[Col. 0025C]

Domino unice singulariterque suspiciendo Patrum Patri, et summa veneratione honorando, reverentissimo papae NICOLAO, HINCMARUS, nomine non merito Rhemorum episcopus, ac plebis Dei famulus.

In epistola vestrae sanctitatis, per Odonem episcopum episcopis in regno Lotharii pro praejudicio Cameracensis Ecclesiae directa, relegi vestram auctoritatem sciscitaturum, cujus neglectu eadem Ecclesia ultra decimum mensem pastore vacaret. Unde ne ut negligens a vestro apostolatu succensear, indico auctoritati vestrae, post directas Lothario et episcopis regni ejus, atque Hilduino, qui eamdem Ecclesiam irregulariter occupat, ita ut antequam ipsas [Col. 0025D] mitteretis epistolas, hactenus praejudicium permanere: meque Lotharium regem et legatis et litteris, prout potui, saepe et eo usque commonuisse, donec regiis suis litteris mihi respondit, Hilduinum ad vestram auctoritatem suum legatum misisse, et nihil aliter de praefata Ecclesia nisi ut egerat disponere debuisse, donec a vobis inde responsum acciperet.

Balduinus quoque in proximo nunc decurso mense Octobrio, quinto Kalendas Novembris, per duos homines suos mihi litteras auctoritatis vestrae direxit, in quibus continetur, ut easdem litteras coepiscopis provinciae nostrae legerem, et Judith paternis ac maternis obtutibus praesentandam susciperemus, si tamen intelligeremus, quod confestim praefatus excellentissimus [Col. 0026A] rex noster, quae de illa vobis scriptis et verbis per legatos vestros apostolatui vestro renuntianda spopondit, adimplere vellet. Quod si eorum animos ad id protelandum esse intentos investigare possemus, nequaquam eam reciperemus. Alioquin, id est si aliter egissemus, gratia et communione vestra frui nequaquam valeremus. Quam vestrae auctoritatis epistolam ut oportuit reverenter suscepi, et coepiscopis nostris eam relegi, et pro praefata Judith apud patrem et matrem illius quantum potuimus, ut mandastis communiter intervenimus et paternis ac maternis obtutibus eam praesentare studuimus. Post quae voluimus, quia sic nobis secundum sacras regulas, sicut eas intelligimus, visum fuerat (non enim sine dignis poenitentiae fructibus [Col. 0026B] absolvi posse putamus, quod anathematis vinculo a sacris regulis innodatum videmus) ut juxta ecclesiasticam traditionem prius Ecclesiae quam laeserant satisfacerent, et sic demum quod praecipiunt jura legum mundialium exsequi procurarent. Sed quoniam litteras vestras, quae inde nihil praeceperunt, imo etiam nullam protelationem in eorum conjunctione fiendam significaverunt, sibi sufficere voluerunt, et sine vestra auctoritate, ad quam clamaverant, cogi nisi alio se modo submitterent non debuerunt: ex altera epistola vestrae sanctitatis eis retuli, quod non leges ecclesiasticas dissolvistis, sed preces pro eo misistis, qui puniri secundum leges mundanas poterat, quatenus locum poenitendi haberet quod contra leges divinas admiserat. Sic et [Col. 0026C] Salvator noster, qui vult omnes homines salvos fieri, et neminem vult perire, in cruce apud Patrem jure sacerdotis pro suis persecutoribus intercessit; quod in eis qui post passionem ejus crediderunt, et compuncti poenitentiam egerunt, qui cum Patre omnia donat efficaciter impetravit. Ad cujus instar apostolorum vicarius, ad quorum limina confugerunt, et catholicae atque apostolicae Ecclesiae summus pontifex, quod in hominem regem et in leges mundi peccatum est perdonari petistis: ut quod in regem coeli et terrae, et in leges coelestis regni offensum erat, haberent inducias per poenitentiam abolendi. Econtra carnales, et etiam quidam eorum qui antea conjunctioni hujusmodi contradicebant, hac defensione ut eis visum fuerat se protegentes, [Col. 0026D] sed sicut se habet veritas salute nudantes, ab istius novissimae vestrae epistolae verbis recedere noluerunt, quam sine protelatione eorum conjunctionem debere fieri demonstrare dicebant. Dicenti vero mihi, quia pro nulla potestate terrena quod de ecclesiasticis regulis intelligeretur dimittere deberem: maxime cum etiam mecum, imo cum Deo, domnus rex noster filius vester Carolus faceret: quasi consulendo mihi quidam hoc dederunt consilium, in quo non meis, sed verbis eorum utar, quae mansuetudo vestra, velut exemplum et doctrix disciplinae Dei, mitis et humilis corde ac patiens aequanimiter sustinebit, dicentium, ut quia non saecularis, sed ecclesiastica pietas de hoc mihi negotio [Col. 0027A] imperaret, conspirationem resistentium aliquantulum declinarem, ne quisquam aemulus noster vestrae sanctitati suggereret, quasi in contemptum sancti Apostolatus vestri et sedis apostolicae hoc egissent, et vestrae mansuetudinis erga me animum commoveret, et quamcunque excommunicationem, sicut pro Rothado actum fuerat (quod tamen ad me non pervenit, nisi quantum Odo episcopus, et postea Luido detulit), antequam ad auctoritatem vestram gestorum seriem inde mittere valuissemus, vel quomodo res gesta fuerit per legatos vestros resciretis, obtineret. Praesertim cum in hac epistola vestrae auctoritatis legatur, quod si aliter egissemus quam in ea scriptum est, gratia et communione vestra frui nequaquam valeremus. Quo contra mihi dicenti [Col. 0027B] hoc in epistola vestra ob id posuisse, ne femina illa a nobis deciperetur, et non ob hoc, ne Ecclesiae satisfaceret, responderunt, cur aliter vellem vestram epistolam intelligere, quam vobis placuit eam componere, cum de in praeterito mihi transmissis ejus sensum possem manifeste cognoscere. Quapropter memor praeteritarum epistolarum mihi et episcopis regni filii vestri domni Caroli a vobis missarum, attendens etiam quae in epistola nuper per Luidonem mihi benignitas vestra mandaverat (haec enim in Antisiodoro post adventum Luidonis ventilabantur) inter metum praeteritarum et spem posterioris epistolae mihi mitiora monstrantis, contentionem in hac causa dissimulando vitavi, et condescensionem quasi in tempus aliud differendo [Col. 0027C] dissimulavi: exspectans ut in causae hujus quae instat dispositione vestra, ex Rothado discere valeam qualiter de reliquo in hujusmodi agere debeam. Sicque nihil nobis de ecclesiastico ministerio eis interdicentibus, sed tamen quod valuimus nostram praesentiam ab hoc negotio subducentibus, Balduinus et Judith jura legum saecularium quae elegerunt exsequi studuerunt. Domnus etiam noster rex filius vester huic desponsationi et conjunctioni interesse non voluit: sed missis publicae rei ministris, sicut vobis promisit, secundum leges saeculi eos uxoria conjunctione adinvicem copulari permisit, et honores Balduino pro vestra solummodo petitione donavit.

Denique ad epistolam vestrae auctoritatis, ad quam [Col. 0027D] me misistis, obedienter audiendam, generaliter omnibus episcopis regni domni nostri Caroli regis gloriosi pro Rothadi causa per Odonem episcopum transmissam, sicut litteris exiguitati meae directis sanctitas vestra praecepit, conveni, et simul cum eisdem venerabilibus episcopis, quantum ex me fuit, mox antequam synodus solveretur, vestram jussionem de eodem Rothado, ne aliqua mora vestrae praeceptionis implendae, aut de superventione paganorum, aut de alia qualibet causa interveniret, adimplere curavi, sicut et legati domni regis ac nostri et litterae pleniter vestrae notum facient sanctitati. Sed quoniam causa interveniente, quam vobis ipsi legati referent, statim ut praecepimus datis litteris, [Col. 0028A] et designatis nostris vicariis, ad vestram praesentiam cum eodem Rothado ire non potuerunt, et ob id diutius quam voluerimus immorati fuerunt: interea Luido legatus domni nostri regis a vestra rediens sanctitate pridie Kalend. Decembris vestras apostolicas litteras domno nostro regi filio vestro in civitate Antisiodoro detulit; et quia filius ejus atque aequivocus Carolus, qui patris animum in quibusdam offenderat, et ob id ad ejus praesentiam quorumdam suggestione aliquantulum venire distulerat, patrem legatis suis petiit, ut meam parvitatem cum aliis quibusdam suis fidelibus pro eo ad ipsius vestigia deducendo transmitteret: quatenus nostro interventu patrem placabiliorem invenire valeret, exiguitatem humilitatis meae domnus rex illuc [Col. 0028B] in suum venire servitium jusserat. Quo mox ut veni, mihi litteras vestras legendas donavit. In quibus licet pro sua dignatione sublimitas vestra humilitatem meam sine ulla meriti praerogativa benigne tractaverit, et a mea insipientia scripta, sapientia vestra, supra id quod scio atque intelligo, non tamen absque inducto cauterio, laudare dignata fuerit: tamen in eis videor mihi videre vobis multiloquium meum increscere. Unde dignetur sanctitas vestra dignanter suscipere, quod beatus Augustinus de suo multiloquio Domino dominorum audacter non dubitavit dicere (lib. XV de Trinit, in fine), cum se inde apud eum voluit excusabilem reddere, inter alia scribens: Loqui multum non est nimium, si tamen est necessarium.

[Col. 0028C] Qua de re, sanctissime domine et Pater reverentissime, aequanimiter sustinete modicum quid insipientiae meae, sed et supportate me, si adhuc quiddam de Rothadi causa vobis jam sufficienter notissima quasi repetens scribo. Cum quo, quia vobis placet cui cuncta bona placent, mittimus vicarios nostros, non ut accusatores ad confligendum, sed ut a Rhotado, atque a vicinis nostris, qui causam pleniter ac veraciter aut nesciunt aut scire non volunt, accusati. Quod non in contemptum sedis apostolicae, appellantem Rothadum secundum Sardicenses canones sedem apostolicam, sed eum qui ad electorum judicium de certis capitulis provocavit, juxta Carthaginenses et Africanos canones, ac decreta beati Gregorii, regulariter judicavimus [Col. 0028D] vestrae summae auctoritati humiliter intimandum. Absit enim a nobis, ut privilegium primae et summae sedis sanctae Romanae Ecclesiae pontificis pro sic parvo pendamus, ut controversias et jurgia tam superioris quam etiam inferioris ordinis, quae Nicaeni et caeteri sacrorum conciliorum canones, et Innocentii atque aliorum sanctae Romanae sedis pontificum decreta, in synodis provincialibus a metropolitanis praecipiunt terminari, ad vestram summam auctoritatem fatigandam ducamus. At si forte de episcopis causa nata fuerit, unde certa et expressa in sacris regulis non habeamus judicia, et ob id in provinciali vel in comprovinciali nequeat examine diffiniri, ad divinum oraculum, id est [Col. 0029A] apostolicam sedem nobis inde est recurrendum. Si etiam de majoribus causis a provinciali episcopo ad electorum judicium non fuerit provocatum, et in aliqua causa idem episcopus fuerit judicatus, id est a gradu suo in comprovinciali synodo dejectus, et putat se bonam causam habere, et appellaverit qui dejectus est, et confugerit ad episcopum Romanae Ecclesiae, et voluerit se audiri: si justum putaverit ut renovetur examen, scribendum est ab his, qui causam examinarunt post judicium episcopale, eidem summo pontifici, et ad illius dispositionem secundum septimum Sardicensis concilii capitulum renovabitur examen. Nam de metropolitano per sacras regulas constituto, qui ex antiqua consuetudine ab apostolica sede pallium accipit, sicut Leo ad [Col. 0029B] Anastasium, quod et Nicaenum concilium innuit, et caeteri Romanae sedis pontifices in decretis suis ex sacris canonibus monstrant, sedis ipsius pontificis etiam ante judicium est sententia praestolanda. Is enim est qui secundum Ezechielem prophetam moratur in gazophylacio quod respicit viam meridianam et excubat in custodiis templi (Ezech. XL, 45). Et nos metropolitani ad comparationem illius sumus qui in ministerio altaris, quod est ante faciem templi, in quo carnes incenduntur, servimus, et controversias carnalium in synodis provincialibus laborantes dirimimus, et de majoribus ac majorum causis ad examen summae sedis pontificis post judicium referre curamus. Homines enim sub illius potestate sub nobis commilitones habemus, [Col. 0029C] et dicimus huic vade et vadit, et alio veni et venit: quoniam ut Leo dicit (epist. 82, ad Anastasium): Et inter beatissimos apostolos in similitudine honoris fuit quaedam discretio potestatis, et cum omnium par esset electio, uni tamen datum est ut caeteris praeemineret. De qua forma episcoporum quoque orta est distinctio, et magna ordinatione provisum, ne omnes sibi omnia vindicarent, sed essent in singulis provinciis singuli, quorum inter fratres haberetur prima sententia, et per quos ad unam beati Petri sedem universalis Ecclesiae cura conflueret, et nihil usquam a suo capite dissideret. Qui ergo scit se quibusdam praepositum, non moleste ferre debet aliquem sibi esse praelatum: sed obedientiam quam exigit, etiam ipse [Col. 0029D] dependat. Quam Rothadus a suis exigere magis, quam sacris regulis sategit dependere, cum etiam sancti angeli in coelo legantur suis potioribus obedire. Et ideo ad hoc pervenit ut dejici promeruerit, quem per plures annos et beneficiis impensis, et monitis atque obsecrationibus, per me et per coepiscopos, ac per quoscunque familiares potui, ad obediendum sacris regulis commonere curavi. Multoties etiam et per litteras metropolitanas, et ex apostolicae sedis auctoritate, minas ei inculcare curavi, et ex lectione catholicorum quam graviter offendebat ei ostendere studui; ad quae respondebat, quia nihil aliud facere sciebam, nisi ei meos libellos tota die ostendere. Unde a multis et frequentissime [Col. 0030A] redargutus fui, cur incorrigibilem et ministerio sacro inutilem tandiu scienter contra Dei voluntatem et sacram auctoritatem portarem. Ego vero, quamvis saepissime et regem, et coepiscopos ac vicinos suos, et etiam me multo saepius, quasi ex studio ad iracundiam provocare satageret, licet non posset, sciens periculosissimum esse in sacerdote perturbatam et praecipitem iram, praecipitemque proferre sententiam, et persecutionum supplere saevitiam, dissimilitudines morum, contumacias inobedientium, et malignarum tela linguarum, diu illum non sine timore de periculo animarum sibi commissarum portavi, et cum amplius portare non debui, ad plurimorum episcoporum concilium, ut vel eos audiret, deduxi: quorum non [Col. 0030B] audire consilium, sed adversum me postulare judicium maluit. Ad cujus petitionem ut ei satisfacerem, ut vel sic erubesceret, et a coepta se stultitia revocaret, judicio me devinxi, velut jam vestrae sanctitati plenius aliis litteris intimavi, et replicare me pro vestrae auctoritatis satisfactione cogit necessitas, ut cognoscatis quoniam nihil in eum egi animo inimico, sed zelo divino, quantum in conscientia mea perspicere valeo. Sed et domno regi, ac episcopis regni ejus, et quamplurimis tam ecclesiasticis quam saecularibus viris, haec sunt nota quae dico Post depositionem autem illius, obtinui ut unam abbatiam valde bonam ei domnus rex et episcopi consentirent, et omnes nos illi sicut patri de nostris impendiis serviremus: quatenus qui in deliciis vitam [Col. 0030C] semper perduxerat, non frangeretur. Tantum ut seditiosus et molestus Ecclesiae cui praefuerat esse non decertaret. Quod primum quidem acquievit. Sed, ut dicunt qui hoc se scire testantur, quidam episcoporum regni Lotharii, zelo amaro contra nos ducti, quia illorum consiliis de Waldrada non acquievimus, et etiam aliqui de Germania, ut quidam dicunt, ad Ludovici sui regis suasionem, quoniam cum eo non feci sicut Rothadus in fratris sui de regno expulsione, persuaserunt eidem Rothado, ut non se a seditione movenda concrederet, et ipsi apud vos obtinerent ut restitueretur. Nunc autem, sicut jussistis, ad vestram praesentiam et dispositionem illum perduci apud domnum nostrum regem filium vestrum obtinuimus, credentes quia quod [Col. 0030D] Domino inde placabilius erit, cordi vestro inspirare dignabitur. De quo quia benignissima dignatio vestra mihi servo per Luidonem dignata est scribere, ut juncto mihi integro collegio fratrum, secundum modum ibi descriptum, vestra apostolica censura fretus, studerem illum pristino reintegrare decenter officio: sciat reverentissima et amantissime colenda dulcissima vestra paternitas, hoc me agere nequivisse, pro his quae continentur in subditis. Videlicet quia cum litteris ad vestram auctoritatem deferendis idem Rothadus jam commissus erat eis, qui ad vestram praesentiam illum deducerent, et mihi non erat possibile integrum fratrum collegium convocare: quoniam, ut supra scripsi, a dioecesi nostra [Col. 0031A] longius eram remotus, in filii vestri regis nostri servitio: et quoniam sine illorum judicio, qui in ejus depositione fuerant, et quibus inde scripsistis, restitui regulariter non valebat: et episcopi aliarum provinciarum per meam convocationem in multis occupati congregari non poterant. Sed et coepiscopi Rhemorum provinciae ab ipsa synodo, in qua epistolam sanctitatis vestrae audivimus, causa resistendi Normannis ad suas sedes festinare maturaverunt. Pauci etiam numero episcopi, qui mecum in filii vestri regis nostri erant obsequio, cum eis benignitatis vestrae commendationem de Rothado relegi, responderunt non se scire talem vitam atque intelligentiam, taleque studium sacri ministerii in eo fuisse, ut in hoc se miscere auderent; praesertim [Col. 0031B] cum is, qui antea aliquam reverentiam de dejectione sua habebat, et semper inobediens et sacris regulis, et regiae dignitati, et metropolitano privilegio fuerat, nunc effrenatius ad multorum malum exemplum, et plurimorum benevolentium scandalum, desaevire et negligentius atque perniciosius vivere voluntatibus suis serviens cum libertate deberet. De eo autem quod benignitas animi vestri pensans non belluinum, sed humanum hominis animum, scripsit dicens: Fortasse cognoscet delictum suum, et sua sponte in judicio quo judicatus est perseverare deliget. Quod si fecerit, apud regem Carolum, dilectissimum videlicet filium vestrum, agendum est, ut liberalitate sua eidem congrua beneficia, quibus sufficienter cum suis sustentari ac [Col. 0031C] honorifice degere possit, benigno mentis largiatur affectu: sciat dignatio vestra, non illum esse hujusmodi temperantiae. Nam ab eo quod coepit nunquam potuit revocari.

Quae etiam ego famulus vestrae dominationis meditatus sum cum corde meo, et conferens cum fidelissimo filio vestro domno meo rege glorioso, in hac causa providi, vestrae sapientissimae auctoritati scribere dignum duxi. Id est, quia licet fretus vestrae auctoritatis litteris, per Luidonem meae exiguitati directis, quarum mentionem fecistis in epistola, quam filio vestro domno nostro regi misistis, quasque illi relegi, apud eum obtinere possem, ut missis suis, qui Rothadum ad vestram deducendum praesentiam susceperunt, mandaret, quatenus ab [Col. 0031D] arripiendo Romam itinere exspectarent, donec opportunum tempus episcopos regionum nostrarum convocandi adveniret: quia non erat ratio, ut aliis notificaretur, cur Rothadi transmissio tardaretur antequam episcopis vestrae auctoritatis epistola legeretur, poterat fieri, ut qui me divina clementia et sua benignitate et amoris devotione colunt, et aliquid aestimant esse cum nihil sim, cognoscentes meo obtentu id accidisse, in me scandalum paterentur, quasi contemni aut negligi facerem vestram commendationem, qui intra constitutos a vobis dies in epistola per Odonem episcopum missa, ad obediendum vestram accelerari fecerim quantum potui jussionem. Et si quando in unum convenirent, episcopos, [Col. 0032A] qui sciunt et me una cum eis scire norunt Rothadi negligentiam et diutinam in sacro ministerio inutilitatem, de ejus restitutione alloquerer, omnes me insufflarent, et amentem penitus judicarent. Si etiam Rothado, ut se concrederet, quod non suae salutis intuitu faceret, beneficia nos impetraturos promitteremus, quoniam pene omnes in istis provinciis sciunt, quia secundum Carthaginenses et Africanos canones, et decreta beati Gregorii, electorum se commisit judicio, et amplius quam quingenti interfuerunt diversi ordinis viri, videntes quando calix aureus cum gemmis a caupone et tabernaria per missum regis de illius pignore sumptus et delatus fuit in synodum, et scientes coronas argenteas a Judaeo, cui illas dederat, resumptas, et [Col. 0032B] facultates ecclesiasticas ab eo suppressas, et latenter commendatas, indeque receptas et Ecclesiae redditas, et vascula argentea, quae non pauci ponderis a longo tempore in Ecclesia pependerunt. Sed et alia, quae sui decessores ac praedecessores, caeterique fideles pro remedio animae suae eidem Ecclesiae obtulerunt, ab eo sine consensu metropolitani ac coepiscoporum, et sine oeconomi ac presbyterorum et diaconorum suae Ecclesiae consensu pro libitu suo donata. Cum etiam beatus Gregorius multoties in epistolis suis ex sacris canonibus scribat, quaecunque episcopus post ordinationem episcopatus acquisierit, omnia esse Ecclesiae in qua exstitit ordinatus. Unde constat quia nec ipse sine oeconomo et conscientia clericorum illa debeat dispensare.

[Col. 0032C] Sed et omnes urbis incolae ac populi, qui cum rege et episcopis ad synodum convenerunt, et ut revera ad spectaculum currentes, eum viderunt usque ad ostium synodi venientem, et mae ut maniaticum redeuntem: quique sciunt quantam benignitatem regis et fratrum spernens, qualiter de certis capitulis, unde sacri canones expressa decreverunt judicia, judicatus lacrymantibus rege et episcopis durior saxo recesserit, putarent nos, qui eum secundum sacros canones, (sicut eos intelleximus, judicavimus, et postea ut ipsi praecipiunt canones per coepiscopum nostrum qui eidem judicio interfuit, prius judicium nostrum de eo referre, et nunc illud ipsum cum nostris litteris atque vicariis, sicut jussistis, ad apostolicam sedem, quae paternos [Col. 0032D] canones servandos confirmat, et confirmatos ac observandos sua observatione demonstrat, dirigere procuravimus,) de vestrae auctoritatis justitia et aequitatis libramine dubitare, et ideo ut se concrederet locarium ei promittere, sicque nos ut insanos merito denotarent. Cum etiam si fieri posset, quod ab illa prima et sancta sede ac summo apostolatu vestro fiendum non creditur, ut talis a vobis cognitus restitutus in ordine nominetur, nulla nobis de caetero conscientia de sibi a vobis commissis animabus esset periculum. Et cum omnes in istis regionibus sciant quam negligens et contemptor sacrorum canonum, et quandiu quamque patienter atque benigne fuerit toleratus, et a quam invitis, quia se [Col. 0033A] corrigere noluit, secundum sacras regulas, sicut eas intelleximus, fuerit judicatus, nullam habere possemus verecundiam de restitutione illius, si foret facta a vestri summi pontificatus pietate, quia omnes senes cum junioribus scimus nostras Ecclesias subditas esse Romanae Ecclesiae, et nos episcopos in primatu beati Petri subjectos esse Romano pontifici, et ob id salva fide, quae in Ecclesia semper viguit, et, Domino cooperante, florebit, nobis est vestrae apostolicae auctoritati obediendum. Nobis quippe cum aliis quibusque scriptum est, quia Jesus erat subditus parentibus suis (Luc. II, 51), nobisque item scriptum est: Obedite praepositis vestris, et subjacete eis (Heb. XII, 17); et: Nihil per contentionem, neque per inanem gloriam (Philip. II, 3); et: Et si quis vult [Col. 0033B] contentiosus esse, nos talem consuetudinem non habemus, neque Ecclesia Dei (I Cor. XI, 16). Propterea locutus cum fidelissimo filio vestro, domno meo rege glorioso, illi replicavi, quod saepe inculcavi, quodque libentissime accepit et adimplere cupit, quia sicut Domini est terra et plenitudo ejus, orbis terrarum et universi qui habitant in eo, et ipsius est regnum et cui voluerit dabit illud, ita ipse supra fundamentum apostolicae petrae suam fundavit Ecclesiam, quam et ante passionem et post resurrectionem suam, speciali cura et singulari privilegio beato Petro, et in illo suis commisit vicariis. Cujus sedem suaeque sedis pontificem qui honorat, illum honorat qui dixit: Qui accipit si quem misero, me accipit (Matth. X, 40); et ab ipso honorabitur dicente: [Col. 0033C] Honorantes me honorificabo, et qui contemnunt me erunt ignobiles (I Reg. II, 30).

Idcirco quia multi sciunt qualiter se Rothadi reclamatio habeat, et quidam inde aliter dicunt, et omnes generaliter sciunt, quoniam vestra auctoritas illum cum nostris vicariis ad suum praecepit destinari judicium, dignum et justum est, ut quemcunque episcopum Romanus pontifex ad se Romam venire mandaverit, si infirmitas vel gravior quaecunque necessitas vel impossibilitas, sicut sacri praefigunt canones, eum non detinuerit, ad illum venire studeat, multo magis etiam is, quem pro tali querela ad se quocunque modo clamantem praesentiae suae indicat exhibendum. Et quicunque viderit vel audierit, quod rex et episcopi apostolicae sedis summum [Col. 0033D] pontificem prompte obaudiunt, et honorant, et promptius et humilius eis subjecti sui obedient. Nam, ut beatus Gregorius dicit, sicut languente capite subjecta membra in cassum vigent: ita gloria et honore coronato, id est honorificato ac decorato capite, subjecta membra ejus honore ac decore fulgebunt. Et Rothado in nullo poterat melius satisfieri, quam si ad vestram pergeret praesentiam, et ei tantorum subscriptionibus episcoporum, qui Deo et vobis mentiri nolunt, et allegationibus tot vicariorum eorumdem episcoporum, fuerit illum bonam causam nequaquam habere ostensum. Quamobrem sibi ipsi, et non vobis reputare debebit, quia sine bona causa se et multos alios fatigavit. [Col. 0034A] Unde illum vestra discretissima pietas, quae compassionem proximo, et rectitudinem dictare vitiis novit, suis apostolicis litteris sufficienter praemonuit: quique inter alias secordias tantae duritiae esse dignoscitur, ut cum multoties sine ullo respectu timoris vel amoris divini, et absque ulla humana verecundia, per tot annos et in tantis causis, toties sacris canonibus, et decretis sanctae sedis Romanae pontificum, et suae metropolis privilegio, ac synodalibus judiciis resultaverit, et per tantos annos tantisperque toleratus a sua stultitia se revocare contempserit, a rege et episcopis multipliciter obsecratus in hoc adduci potuit, ut sacris canonibus et decretis sanctae sedis Romanae pontificum, et secundum ea suae metropolis privilegio de [Col. 0034B] caetero se obediturum subscriberet, quoniam sine horum observatione nemo nostrum potest esse episcopus, et sic pace fraterna in omnibus potiretur. Postea autem sua sponte in libello suae professionis, per quem ad electorum judicium provocavit, haec se observasse impudenter, quia scientibus cunctis mendaciter, synodo misit, et sic ad judicium provocavit, quae se servaturum ne judicaretur subscribere detrectavit. Quod ideo, sicut postea nobis dixerunt qui ab ipso audierunt, subscribere noluit, quod et nos percepimus, ne vinceretur: sed si in nostra rex et episcopi permaneremus sententia, Romam iret antequam vinceretur, et quando illuc veniret, his per vestram jussionem, cum a vobis foret nobis nolentibus absolutus, subscriberet: non [Col. 0034C] intelligens, imo intelligere non valens (excaecavit enim eum malitia sua) vestram auctoritatem sapientissime intelligere, quare Dominus de coelo alloquens Paulum et dicenti: Quid me jubes, Domine, facere? non omnia quae agenda illi erant exposuit, sed ad Ananiam, a quo agenda auditurus et accepturus erat, illum direxit (Act. IX, 6). Sic et angelus Cornelium, postquam illum exauditum esse denuntiavit, ad Petri doctrinam atque obedientiam misit (Act. X, 5). Quem licet ante baptismum sancto, ut ita dicamus, Spiritu baptizatum, beatus Petrus illius baptismate, qui baptizat in Spiritu sancto, et in quo credentium corda fide purificantur, baptizari praecepit. Unde facta quaestio e contra eum etiam a minoribus suis, tamen fidelibus, cur ad gentes intraverit, [Col. 0034D] isdem apostolorum princeps summorum gratia donorum repletus, et innumerabilium miraculorum potestate suffultus, querelae non ex potestate, sed ex ratione respondit, causamque per ordinem ea mansuetudine exposuit, qua humilitate praefato Cornelio se adorare volenti dixit: Vide ne feceris: nam et ego ipse homo sum sicut et tu (ibid., V, 26). Si enim in querela fidelium, ut Gregorius dicit, aliquid de sua potestate diceret, profecto doctor mansuetudinis non fuisset. Humili ergo eos ratione placavit, atque in causa reprehensionis suae humiliter rationem reddidit, et etiam testes adhibuit, dicens: Venerunt autem mecum et sex fratres isti (Act. XI, 12). Cujus humilem auctoritatem, et [Col. 0035A] mansuetissimam potestatem, et rectissimam praedicationem dicentis: Non dominantes in clero, sed forma facti gregis (I Petr. V, 3), secutus beatus Gelasius in decretis suis ad omnes episcopos de institutis Ecclesiasticis dicit (epist. 6 ad universos episcopos): Cumque nobis contra salutarium reverentiam regularum cupiamus temere nihil licere, et cum sedes apostolica super his omnibus, favente Domino, quae paternis canonibus sunt praefixa, pio, devotoque studeat tenere proposito, satis indignum est, quemquam vel Pontificum, vel ordinum subsequentium, hanc observantiam refutare, quam beati Petri sedem et sequi videat et docere: satisque conveniens sit, ut corpus Ecclesiae in hac sibimet observatione concordet, quam illic vigere conspiciat, ubi Dominus [Col. 0035B] Ecclesiae totius posuit principatum. De Barnaba quoque et Saulo dicente veraciter, Paulus apostolus non ab hominibus, neque per hominem, sed per Jesum Christum et Dominum Patrem. Qui postquam diutius fruiti sunt apostolorum consortio, non ipsis apostolis, sed juxta fidem sacrae historiae, ministrantibus Domino prophetis et doctoribus, qui erant Antiochiae, dixit Spiritus sanctus: Separate mihi Barnabam et Saulum in opus ministerii, ad quod assumpsi eos. Tunc jejunantes et orantes, imponentesque eis manus, dimiserunt illos (Act. XIII, 2). Et ipsi quidem missi a Spiritu sancto abierunt vocati apostoli, et in sequenti anno, id est quarto decimo post passionem Domini, licet qui operatus est Petro in apostolatum circumcisionis, operatus sit et Paulo [Col. 0035C] inter gentes, tamen juxta condictum Jacobi, Cephae et Joannis, gentium magisterium una cum Barnaba Paulus accepit. Idem quoque Paulus apud Corinthios negligentibus rectoribus de incestuoso scripsit: Congregatis vobis et meo spiritu, tradidi hujusmodi in interitum carnis Satanae, ut spiritus salvus sit in die Domini (I Cor. V, 4). Ipsi enim Corinthiorum rectores illum tradiderunt in interitum carnis Satanae: et Paulus cognito ejus opere, sua auctoritate cum illis, et comperta ejus poenitentia, ipsi eum restituerunt, et Paulus sua auctoritate cum illis: Cui, inquiens, aliquid donastis, et ego, nam et ego si quid donavi, propter vos in persona Christi (I Cor. II, 10). Hinc beatus Gregorius (Moral. lib. XXXIII, cap. 8): A bono, inquit, vestro non dissentio, meum sit [Col. 0035D] quod ipsi fecistis. Cui velut si dicere praesumamus, quare ita caute discipulis te copulas? quare vel te illorum, vel illos tuis actionibus tam sollicita mente discipulorum confirmas? ut non circumveniamur, inquit, a Satana (ibid. V, 11). Non enim ignoramus cogitationes ejus, id est ne hoc quod bene mens inchoat ipse in malitiae finem vertat. Et Innocentius: Haec ad Corinthios apostolica est declarata benignitas, ut in uno spiritu ductam ac reductam sententiam boni semper indifferenter sequantur. Et Leo ex Apostolo (Leo, epist. 88, ad Anastasium): Nemo quod suum est quaerat, sed quod alterius (I Cor. X, 24); et: Unusquisque proximo suo placeat in bono ad aedificationem (Rom. XV, 2). Non enim poterit [Col. 0036A] unitatis nostrae firma esse compago, nisi nos ad inseparabilem soliditatem vinculum charitatis astrinxerit: quoniam sicut in uno corpore multa membra habemus, omnia autem membra non eumdem actum habent: ita multi unum corpus sumus in Christo, singuli autem alterius membra. Connexio totius corporis unam sanitatem, unam pulchritudinem facit. Et haec quidem connexio totius corporis unanimitatem requirit, sed praecipue exigit concordiam sacerdotum. Quibus et si ordo est generalis, non tamen communis est dignitas omnibus.

Haec autem servata altiori intelligentia circa supradictos sunt acta, et a praedictis docta, ut cognoscatur, qualiter minores potioribus debeant obedire, et potiores minoribus providere, et ordo a Deo dispositus [Col. 0036B] ab omnibus et in omnibus valeat conservari. Unde summus Ecclesiae pastor docet: Si quis ministrat, tanquam ex virtute quam administrat Deus, ut in omnibus honorificetur Deus (I Petr. IV, 11), qui servis suis commisit negotia sua, et unicuique secundum propriam virtutem. Sicut et de Spiritu sancto scriptum est, qui dona dividit singulis prout vult. Et hinc juxta Sardicense concilium (can. 7), summus primae et sanctae sedis Romanae Pontifex, pro examinis renovatione ad se reclamantis et confugientis cum sua clamatione dejecti provincialis episcopi, non statim singularitate privilegii et auctoritatis suae restituit: sed remittens eum ad provinciam, ubi causa patrata fuerat, et in qua juxta Carthaginenses canones, et jura legis Romanae, causa [Col. 0036C] potest diligenter inquiri, et quod non sit difficile testes producere, veritas inveniri, aut finitimis episcopis dignatur scribere, aut e latere suo mittit, qui habentes ejus auctoritatem praesentes cum episcopis judicent, et diligenter causam inquisitam diffiniant, aut dignatur credere episcopos sufficere, ut negotio terminum possint imponere. Et Innocentius (epist. 1, ad Victricium) si, quae causae vel contentiones inter clericos tam superioris ordinis, quam etiam inferioris, fuerint exortae, congregatis secundum synodum Nicaenam ejusdem provinciae episcopis jurgium praecipit terminari. Et Bonifacius de Maximo scribit (epist. 2, ad episcopos Galliae), ut ad provinciam venire cogatur, et illic se constituto praesentare judicio, et quidquid de illo duxerint provinciae episcopi [Col. 0036D] decernendum, cum ad eum relatum foret, sua firmaretur auctoritate: quatenus, ut idem ad Hilarium scribit (epist. 3), metropolitani sui unaquaeque provincia in omnibus rebus ordinationem semper exspectet, sicut scriptum est in Nicaeno concilio, ut sicut apud Alexandriam, quia et urbis Romae episcopo parilis mos est, similiter et apud Antiochiam caeterasque provincias, suis privilegia serventur Ecclesiis. Unde bene placuit annis singulis per unamquamque provinciam bis in anno concilia celebrari, ut communiter omnibus simul episcopis congregatis provinciae, discutiantur hujusmodi quaestiones. Et haec dico, non, quod absit, praejudicans summae sedis apostolicae, et sancti apostolatus vestri in aliquo [Col. 0037A] potestatem, cui in omnibus sum, sicut rectum est, obedire paratus: sed quia summum auctoritati vestrae obsequium praestare me puto, cum ea quae sentio, aut ad probationem, aut ad correctionem humiliter sapientiae vestri magisterii pando, et Rothadi mores vobis intimare procuro, ne mea negligentia, qui eos novi, vos lateant, quatenus certius quod vobis placuerit de illo vestra auctoritas decernere valeat. Quem si nunc in depositione judicium vestrum manere decreverit, scimus de benignitate et modestia ac pietate filii vestri domni regis Caroli, quoniam quidquid de illo praefato filio vestro praeceperitis, et rationabiliter poterit adimplere, sine ulla retractatione obediet. Sed et coepiscopi nostri de Ecclesiarum suarum stipendiis abundantissime [Col. 0037B] illi impendent. Mea etiam exiguitas, sicut nunquam ad retributionem mali propter contemptus et contumelias ab illo mihi illatas pervenire volui: ita quidquid benignitatis potero, libentissime abundantius etiam quam unquam fecerim, impendere procurabo. Si vero sine ulla satisfactione tam diutini contemptus sacrorum canonum, et sedis apostolicae decretorum, ac suae metropolis privilegii, atque synodalium judiciorum, quibus nec obedire, nec se obediturum de caetero profiteri vel subscribere voluit, et absque professione, vel subscriptione suae correctionis et obedientiae, coram fratribus suis, quorum multoties regularia spreverat monita, cum inde pluraliter in Leonis et Gregorii epistolis relegatur. Si etiam, ut illa praetereamus, quae ob sacerdotii verecundiam et [Col. 0037C] opprobrium saecularium, sequentes Africanum concilium, nec ad notionem in synodum deduci permisimus, parvi pensis et sine aliqua correctione dimissis eis capitulis auctoritati vestrae sub fidei stipulatione directis, pro quibus fuerat judicatus ab episcopis, ad quorum judicium provocaverat, secundum expressa sacrorum canonum et apostolicae sedis decreta, Coelestino dicente (epist. 2, episcopis per Apul. et Calab.): Quae enim a nobis res digna servabitur, si decretalium norma constitutorum pro aliquorum libitu licentia populis permissa frangatur? Me vestrae pietati placuerit illum restituere, ut primae sedis et matris ac magistrae omnium Ecclesiarum pontificis, cunctorumque episcoporum patris atque magistri, regulare judicium ferre convenit, [Col. 0037D] aequo animo feram. Credo tamen diligentissimam discretionem vestram provisuram contemptum ac contumaciam subjectorum erga praelatos suos, et libertatem impune delinquendi contra canones sacros, quae hinc in nostris regionibus poterunt, ut quibusdam videtur, noxias vires accipere: praesertim cum sapientissimae auctoritati vestrae constet esse notissimum, demonstrare Sardicense concilium in septimo suo capitulo, qualiter dejecti et ad se clamantis episcopi restitutionis vel in depositione permansionis exsecutio, cum indemnitate simpliciter judicantium, ab apostolica sede debeat celebrari. Quod et Innocentius, et Bonifacius, verum et Leo in decretis, et Gregorius evidentius in epistolis suis [Col. 0038A] demonstrant, Carthaginensis concilii, imo apostolicae sedis, quae in suis eidem praesedit vicariis, decreta sequentes: videlicet ut a quibuscunque judicibus ecclesiasticis ad alios judices ecclesiasticos, ubi est major auctoritas, fuerit provocatum, non eis obsit, quorum fuerit soluta sententia, si convinci non potuerint, vel inimico animo judicasse, vel aliqua cupiditate aut gratia depravati, unde nobis et conscientia perhibet testimonium, et omnibus qui interfuerunt notum factum fuisse dignoscitur, quoniam illum servare quam judicare maluimus, si pro sacrorum canonum neglectu eorum judicio, per quos, Spiritu sancto inspirante, promulgati sunt, cum eo quem corrigere nequibamus damnari pariter non timeremus. Et idcirco nullo inimico animo, nulla [Col. 0038B] cupiditate aut gratia depravati, flentes illius incorrigibilem secordiam et irrevocabilem pertinaciam, regularia in eum judicia exsecuti sumus, quae ab eo suspendere diutius non praesumpsimus. Vestra etiam sapiens et summa auctoritas in decernendo attendet Apostolum docentem, quia quorumdam peccata praecedentia sunt ad judicium, quorumdam etiam et subsequuntur (I Tim. V, 24). Quae sicut beatus exponit Ambrosius (in Apolog. David, c. 6), ac si posita in bilance, in judicio sunt examinanda, utrum bona opera amplius pensando remuneranda praecedant, et mala facta minima misericorditer dimittenda demonstrent, an male facta amplius pensando praecedant, ut mereantur damnationis judicium, et bona paucula suffocent. Quia et nos pro modulo nostro, [Col. 0038C] non solum utilitatem, verum et noxietatem in Rothado cum factis suis pensavimus, et velut ficulneam infructuosam, terram rationalem diutius inutiliter occupantem, et etiam post plura tempora, pluresque admonitiones, quasi cophinos pinguedinis sibi appositos non recipientem, sed sterilem permanentem, non sine dolore cordis succidendum providimus.

Et cum haec ita se habeant, absque dubitatione confido, quia illud, quod in praefato Carthaginensis concilii capitulo sine ulla interpellatione subsequitur, decretum vestri moderaminis nequaquam praeteriret: Sane, inquit (concil. African., can. 89), si ex consensu partium electi fuerint judices, etiam a pauciore numero quam constitutum est, non liceat [Col. 0038D] provocari. Qui numerus constitutus in duodecimo superiori capitulo demonstratus, et consensus partium expetitus, in dijudicatione Rothadi constat fuisse completus. Quorum et si judicium pro quacunque causa forte rationabiliore, et adhuc nobis incognita, vestrae summae auctoritati, quam multa nobis occulta non transeunt, placuerit refragari, quia meum est mea vobis obediendo committere, et non judicia vestra discutere sustinebo, et contra vestram restitutionem regularem, si forte in eo agenda visa fuerit (in qua vestra disponet auctoritas, qualiter isdem victor, ut solet, et voti compos quae sunt episcopi de reliquo faciat), non recalcitrabo: ducens pro magno, si a diutinis et multis [Col. 0039A] molestiis, quas ab illo et pro illo passus sum, jam tandem aliquando valeam respirare, et nunquam mihi contingat ulterius contra illius inquietudines inutiliter laborare. Et quod non solum ab ecclesiasticis personis, verum et multo magis etiam a saecularibus nostra judicia contemnuntur, et pro nihilo ducuntur, dicentibus eis, et ad medium devocantibus illa, quae mihi vestrae auctoritati non sunt ascribenda, ut non animum dulcedinis vestrae in aliquo moveam, quod summopere cavere desidero. Si qui in provincia nostra, quorum querela illo restituto ad vos valeat pervenire, de majoribus causis de caetero quaedam commisserint, sicut de quibusdam rebus frequentius quam in istis retroactis temporibus committuntur, ne a Deo damner silentio, eos [Col. 0039B] commonere studebo, et si corrigere se voluerint congaudebo, sin autem, ad vestrum eos judicium provocabo. Qui si ire voluerint, vestra sancta sapientia quid inde melius viderit decernere procurabit. Si autem ire noluerint, facient quod sibi utile judicaverint. Me utinam hinc a divina damnatione sententia sancti Ambrosii liberet, qua dicit: Si, inquiens, quis potestatem non habet quem scit reum abjicere, aut probare non valet, immunis est. Sicque, ut puto, quia in multis occupatus, et itineris longitudine atque insoliditate obstrictus, de omnibus, antequam insolentium querela ad vos perveniat, ad apostolicam sedem referre non valeo, infirmitate gravatus, et gratias Deo termino jam vicinus, potero praecavere ne a quocunque sanctitatis [Col. 0039C] vestrae animus erga me moveatur, ut aliqua mihi excommunicatio intentetur. Et licet noverim secundum Apostoli Evangelium, redditurum Dominum unicuique secundum opera ejus (Rom. II, 6), testimonium reddente illis conscientia, et inter se invicem cogitationum accusantium aut etiam defendentium, in die qua judicabit occulta hominum: et ut Leo dicit: Si quid per servitutem nostram, videlicet sacerdotalem, bono ordine et gratulando impletur affectu, non ambigamus per Spiritum sanctum nobis fuisse donatum, et quod secus fuerit, ratum esse non poterit: modis omnibus, quantum ipse donaverit, a quo est omne datum optimum et omne donum perfectum, providere studebo, ne a communione sedis apostolicae, quod absit, quolibet [Col. 0039D] modo extorrem me ultimus dies, qui mihi incertus est, et subito venire potest, inveniat. Erit enim, quamvis tardius quam necesse sit, quoniam ego gravis peccator, gravi carcere corporis diu inclusus teneor, merito in multis afflictus, providentissimo Domino providente, et tempus et persona in Rhemorum Ecclesia, quando et in qua ab apostolica auctoritate privilegium integratum sibi ex antiqua consuetudine collatum et conservatum habebitur: quae nunquam excepto Romano pontifice primatem habuit, nisi quandiu ejecto sine ullo crimine ab ea suo pontifice Rigoberto violentia tyranni Milonis, tempore Caroli principis pastore vacans, Bonifacio apostolicae sedis legato aliquandiu, sicut et Ecclesia [Col. 0040A] Treverensis, commissa fuit. Inter quas, Rhemensem scilicet et Treverensem Ecclesiam (has enim duas tantum provincias Belgica regio habet), haec semper distinctio fuit, sicut in ecclesiasticis monumentis invenimus, et vetustissimam consuetudinem semper obtinuisse comperimus, ut isdem episcopus non loci, sed dignitate ordinis prior secundum sacras regulas haberetur, qui foret in qualibet istarum Ecclesiarum metropoli antea ordinatus. Mihi vero necesse erit me taliter gerere, ne toties auctoritatis vestrae epistolas excommunicationes intentantes et objurgationes, quas raro et magna necessitate fiendas in apostolicorum virorum litteris legimus, ferentes de reliquo accipiam, sicut istis temporibus, peccatis meis merentibus, frequenter accepi. Quod si sanctitati [Col. 0040B] vestrae placuerit, non vobis opus agere in postmodum erit, donec apostolica vestra jussio me inobedientem in aliquo contra regulas sacras per contemptum, quod absit, invenerit. Qui enim quare Dominus in Evangelio centurionis fidem laudet dicentis: Dic verbo et sanabitur puer meus (Matth. VIII, 8) intelligit, quam operatorium sit episcopi, imo sicut in Paulo in se loquentis Christi, quanto magis pontificis apostolicae sedis verbum, et quam obedienda sit ipsius praeceptio, etiam sine ulla admirationis adjectione cognoscit. Quod et scientibus inculcare, et nescientibus intimare sapientibus et insipientibus debitores debemus episcopi: quibus si de reliquo verba iniquorum praevaluerint adversum nos, sicut jactitant proferentes, non erit necesse de [Col. 0040C] provincialibus synodis, in quibus hactenus laboravimus, magnopere laborare: quippe quoniam erit et lex et spes sibi quisque. Quod quidem vestra humilitati meae scripsit sublimitas, primo vos commotos esse ad Rothadi causam inquirendam cura, qua pro universis fratribus vestris constringimini, cum debita reverentia gratanter accepi, intelligens quia in numero fratrum nos qualescunque metropolitani computari debemus. Ea propter, sicut vestrae discretioni providendum est, ne subjecti episcopi a metropolitanis irregulariter condemnentur, ita nihilhominus providendum est, ut metropolitani a subditis suis episcopis non irregulariter contemnantur. Deinde quod perfectissime scripsistis secundo, quoniam sedem apostolicam Rothadus noscitur [Col. 0040D] appellasse, et ne videamini Ecclesiae vestrae privilegiorum detrimenta diebus vestris aequanimiter tolerare, et hoc nihilominus a nobis et ab omnibus est rectissime suscipiendum, et solertissime conservandum. Quod et ego pro modulo meo, servandum esse volui et volo, et, favente Domino, in hac devotione manebo, sciens privilegium metropolitanae sedis Rhemorum, cui me divina dignatio servire disposuit, in summo privilegio sanctae sedis Romanae manere, et privilegium esse sedis Romanae, si sua auctoritate privilegium sibi subjectae sedis fecerit vigere, et studuerit confirmare.

De eo vero quod tertio loco ad medium devocastis, [Col. 0041A] scribere aliud nihil praesumpsi, nisi quia causa Rothadi a causis illorum, de quibus scripsistis, est pene in cunctis dissimilis. De eo quod tandem apostolica vestra benignitas indignitati meae scribere est dignata, ut haec vobiscum cogitem, et quod de Rothado decernitis approbem, et non ad mei injuriam id vos egisse aliquantulum autumem: quantum valeo totis medullis cordis, cum omni supplicatione et debita ac submissa humilitate, immensas gratiarum actiones sancto apostolatui vestro rependo, cum omni sinceritate animi rescribens, quia sicut mihi scribere dignati estis, ita per omnia credo. Et quia privilegium vestri summi pontificatus, ut condecet et omnes desideramus, evindicatum habetis, quod nemo nostrum contradixerat, in deductione Rothadi sicuti praecepistis ad vestram praesentiam, [Col. 0041B] ut perdonare dignati estis, videre desidero, et visurum me esse confido, quia non aliud nisi ut supra monstravi, quod regulae sacrae praecipiunt, et mihi petendum, et vobis concedendum est. Postulo videlicet, ut sic Rothado ab auctoritate vestra compassio exhibeatur, ut vigor ecclesiasticus non dissolvatur: et sic vigor ecclesiasticus conservetur, ut debita misericordia et necessaria sufficientia ei non denegetur. Quatenus nec ipsius exemplo ad excedendum alii provocentur, nec quibus in istis regionibus, longius ab apostolica sede remotis, censurae ecclesiasticae moderatio est commissa, hinc, quod absit, conspiciant, unde aut negligentia, aut dissolutione tepescant, vel terminos quos statuerunt patres transgrediendi materiem se sumere posse dicant, [Col. 0041C] quos, sicut intelleximus, nos hactenus servasse putamus. Vos videbitis quid inde facto melius erit, et nobis in judicio vestro videndum est quid Deus velit: quoniam injusta esse non poterunt divina judicia, quae a soliditate confessionis apostolicae petrae, adversus quam inferi portae, id est suggestiones vel operationes pravae, non praevalebunt, dictante justitia proferentur.

Epistolam, quam mihi auctoritas vestra cum obtestatione praecepit Rothado dirigere, domnus noster rex, filius vester, mox ut ad eum venit, per abbatem suum Rothado direxit. Rodulfus quoque ejusdem filii vestri domni nostri regis avunculus, tertio Idus nunc elapsi mensis Decembris a Ludovico Germaniae rege revertens, cum valde vesperi a [Col. 0041D] corte regis nostri ad mansiones nostras super fluvium Ligerim, secus confinium regni Aquitaniae festinarem, misit ad me hominem suum nomine Rodulfum, mandans quia praefatus rex Ludovicus quemdam hominem Rothadi, cum epistolis vestrae sanctitatis, manui et fidei suae commisit, quatenus ita praesentiam domni nostri regis Caroli cum eisdem episcopis eum perduceret, ut nullum malum ei inferret. Est enim apud domnum nostrum regem idem homo accusatus, quod fraudatus sit res et thesaurum Ecclesiae, et post perjurium inde commissum, fuga lapsus ad Ludovicum regem perrexerit. Unde idem Rodulfus petiit ut ego illum [Col. 0042A] inde apud domnum nostrum regem adjuvarem, ut quoniam praedictum hominem in sua fide acceperat, nullum malum haberet. Cui respondi, ut teneret ipsum hominem secum, ne interim ullum malum pateretur, donec ad cortem redirem, et quantum possem inde illum adjuvare curarem. Ipsum autem hominem nec tunc nec postea vidi, nec quo abscesserit cum episcopis audivi.

Quae idcirco sanctitati vestrae scribere studui, ut si aliquis malivolorum nostrorum more suo vobis quiddam sinistri ex hoc, suggerere voluerit, quid inde verum sit cognoscatis, et erga me vestrum animum non moveatis. Rationem denique, quam reddidi coram electis judicibus, de quibus per libellum provocationis ad electorum judicium fueram a Rothado impetitus, ipsi venerabiles episcopi vestrae [Col. 0042B] auctoritati transmittunt. De gestis vero a Rothado post excommunicationem suam in provinciali synodo compilatis, quae per vicinos nostros ad vos in derogationem nostram pervenisse audivimus, episcopi Rhemorum provinciae per communes legatos nostros vestrae sanctitati quae sciunt intimare curarunt.

Item post aliquanta de promotione ipsius domni Hincmari ad episcopatum, quae jam superius partim praenotata non curavimus hic iteranda. Denique praefato Ebone defuncto, Ecclesia sed et parochia nostra, secundum consuetudinem quam ex antiquo habuit etiam de his episcopis qui in episcopatu usque ad obitum in eadem Ecclesia non permanserunt, ipsius nomen inter sacrosancta mysteria in [Col. 0042C] episcoporum catalogo recitare pietatis gratia coepit, et hactenus facit. Quod ego, ne scandalizarem devotos, quasi invidens saluti fraternae, maxime autem quiescentis in Domino animae, qui non pro exorbitatione a catholicae fidei sanitate anathematus, sed sua conscientia stimulante primum a seipso et postea a synodo, sed et apostolica sede damnatus exstitit, hoc prohibere sine apostolicae sedis auctoritate nequaquam praesumpsi, dicente beato Coelestino papa, quia nefas est haec pati religiosas animas, quarum afflictione, qui membra nostra sunt, nos quoque convenit macerari. Nunc autem in epistolis sanctitatis vestrae, quas Engeluvinus diaconus nobis attulit, invenimus ut Teotgaudum et Guntharium [Col. 0042D] in catalogo episcoporum non recipiamus. Et Antiochenum concilium, ut praemisimus, et melius ipsi scitis, de eo qui post damnationem juxta praecedentem consuetudinem episcopale praesumit ministerium, quod Ebonem fecisse non dubium est, rescribere mihi dignetur apostolica vestra auctoritas, utrum eumdem Ebonem inter episcopos in sacris dypticis in Ecclesia nostra nominare permittam, an ne de caetero in episcoporum catalogo nominetur prohibere debeam: quatenus vestra auctoritate fultus, quid in nostra Ecclesia inde sit observandum, sine ambiguitate decernentibus vobis demonstrem.

Caeterum Luido mihi dixit quod cum eo rationem [Col. 0043A] de damnatione et reclusione Gothescalci habuissetis. Unde quoniam per alios jam audieram ad sanctitatem vestram verba venisse, misi auctoritati vestrae quaedam ex verbis et catholicorum sensibus in rotula, qualiter contra ipsius pestiferi hominis sensum sentiam, per Odonem episcopum, et nihil inde responsionis accipere merui. De quo nihilominus ut redderem rationem, quidam episcopi, quorum nihil de illo intererat, quoniam nec eos, ut ipsi manifestis indiciis prodiderunt, ad hoc charitas commovebat, nec auctoritas deducebat, me ad conciliabulum nuper Metis habitum, quod vocari synodum vetuistis, sicut intelligo, irregulariter quarto die antequam congregaretur, cum ego longius quam octoginta, et idem Gothescalcus plusquam centum [Col. 0043B] millibus ab ipsa civitate disparati essemus, nihil me ante praemonitum per quemdam laicum hominem litteris vocaverunt. Et nunc ideo breviter de eo sanctitati vestrae suggero, quoniam antequam ad episcopatus ordinem pervenirem, sicut abbas suus et monachi, inter quos fuerat conversatus, ei testimonium perhibent, in metropolis Ecclesiae Rhemorum monasterio in Suessonica parochia, quod Orbacus dicitur, habitu monachus, mente ferinus, quietis impatiens, et vocum novitate delectans, ac inter suos mobilitate noxia singularis, de omnibus quae in his regionibus perverse tunc temporis sensa cognoverat, quaedam sibi elegit capitula, ut novitate vocum innotesci valeret, utque simplicium et deceptorum sensus pervertere, et magistri nomen [Col. 0043C] usurpando post se discipulos trahere, illisque qui ad sua vota prurientes auribus magistros sibi coacervare decertant, quaerere indebite, quoniam legitime non poterat, simulatione vitae religiosae et doctrina praeesse. Quique a Rhemorum chorepiscopo, qui tunc erat, contra regulas presbyter ordinatus, a monasterio irregulariter exiens, peragratis regionibus plurimis, et exitiosa semina sator pessimus seminans, tandem in Moguntina civitate habitae synodo et Rabano archiepiscopo libellum sui erroris porrigens, damnatus ab omnibus Germaniae episcopis, cum litteris synodalibus ad metropolim Rhemorum, cui jam auctore Domino praeeram, est remissus. Postea autem a Belgicae, Rhemorum ac Galliarum provinciarum episcopis auditus, et inventus [Col. 0043D] haereticus, quia resipisci a sua pravitate non voluit, ne aliis noceret qui sibi prodesse nolebat, judicio praefatarum provinciarum episcoporum, in nostra parochia, quoniam Rothadus, de cujus parochia erat, illi nesciebat resistere, et novitates amans timebatur a nobis ne disceret prava sentire, qui noluit discere recta docere, neve idem Gothescalcus, cum aliis communem vitam ducens, errori suo faceret esse communes, monasteriali custodiae mancipatus est, docente Apostolo: Haereticum hominem post primam et secundam correptionem devita, sciens subversum esse hujusmodi et proprio judicio condemnatum (Tit. III, 10). Qui ut Leo papa de Eutyche dicit, cum videret insipientiae suae sensum [Col. 0044A] catholicis auribus displicere, revocare se a sua opinione debuerat, nec ita Ecclesiae praesules commovere, ut damnationis sententiam mereretur excipere. Quam utique, si in suo sensu voluerit permanere, nullus poterit relaxare. A qua damnatione si voluisset ad sensum catholicum resipiscere, paratus semper fui et sum, quoniam sic venerabiles judicaverunt episcopi, eum in catholicae Ecclesiae communionem recipere, sicut ei jubeo quae sunt corpori necessaria ministrare.

Si autem vestra catholica sapientia vult scire quae contra catholicam fidem ex veteri haeresi Praedestinatiana, quae primum in Africa, postea in Galliis per idem tempus, quando et Nestoriana haeresis est exorta, et tempore Caelestini papae, ipsius auctoritate, [Col. 0044B] et instantia sancti Prosperi est revicta, dicere videatur, de multis pauca vobis numero, sed non pondere, capitulatim significamus. Dicit, quod et veteres Praedestinatiani dixerunt, quoniam sicut Deus quosdam ad vitam aeternam, ita quosdam praedestinavit ad mortem aeternam. Dicit, quod et veteres Praedestinatiani dixerunt, quoniam non vult Deus omnes homines salvos fieri, sed tantum eos qui salvantur; omnes autem salvari quoscunque ipse salvare voluerit, ac per hoc quicunque non salvantur, penitus non esse voluntatis illius ut salventur. Quoniam si non omnes salvantur quos vult Deus salvos fieri, non omnia quaecunque voluit fecit; et si vult quod non potest, non omnipotens, sed infirmus est. Est autem omnipotens qui fecit quodcunque voluit, [Col. 0044C] dicente Scriptura: Omnia quaecunque voluit Dominus fecit in coelo et in terra, in mari et in omnibus abyssis (Psal. CXXXIV, 6); et item: In voluntate tua, Domine, cuncta sunt posita, et non est qui possit resistere tuae voluntati: si decreveris salvare nos, continuo liberabimur (Esther XIII, 9). Dicit, quod et veteres Praedestinatiani dixerunt, quod non pro totius mundi redemptione, id est non pro omnium hominum salute et redemptione Dominus et Salvator noster Jesus Christus sit crucifixus et mortuus, sed tantum pro his qui salvantur. Dicit quoquo modo, dispari traditione, sed pari errore, quod et veteres Praedestinatiani dixerunt, exponens sententiam apostoli Petri, eum qui emit eos negantes (II Petr. II, 1). Baptismi, inquit, sacramento eos emit, non tamen [Col. 0044D] pro eis crucem subiit, neque mortem pertulit, neque sanguinem fudit. Quod autem baptismi perceptio redemptio nuncupatur, doctor gentium manifeste fatetur: Nolite contristare, inquit, Spiritum sanctum Dei, in quo signati estis in die redemptionis (Ephes. IV, 30). At illa quae propria et specialis est solorum omnium electorum, quam eis tantummodo crucifixus impertivit pius Redemptor ipsorum, sicut a praeteritis, ita nimirum a praesentibus, natos et nascituros, vivos et mortuos, videlicet omnes pariter electos redemit, eruit, abluitque peccatis. Ipsi prorsus, ipsi sunt mundus pro quo passus est Dominus, ut ipse dixit: Panis quem ego dedero, caro mea est pro mundi vita (Joan. VI, 52). Et item alibi idem [Col. 0045A] Gothescalcus scribit: Absit procul a me, ut vel illud solummodo velim somniare, nedum semel susurrare, ut ullum eorum perpetualiter secum periturum antiquus rapere valeat anguis, pro quibus redimendis tam pretiosus Deo Patri Domini nostri Filii sui fusus est sanguis, Amen. Et item loquens ad Deum: Claret itaque satis aperte, quod nullus tibi perit, quisquis redemptus est per sanguinem crucis tuae. Quod Praedestinatiani veteres non dixerunt, iste ut audacius ita perniciosius dicit, Deitatem sanctae Trinitatis trinam esse. Sunt et alia quae ipse et alii plures in istis partibus dicunt, quae nobis sanae fidei adversari videntur. Quae dum per alium quam per vilitatem personae meae auctoritas vestra cognoverit, forte attendet solertius, et quae inde timenda [Col. 0045B] sunt docere studebit quantocius. Erit enim in proximo inde necessitas: quia et si eorum corda in insania perversi sensus ebulliunt, orthodoxi tamen regis nostri tempore prava quae sentiunt eloqui non praesumunt. Ita ut aperte videamus impleri quod scriptum est: Congregans sicut in utre aquas maris (Psal. XXXII, 7). Aqua enim maris sicut in utre congregata est, quia amara haereticorum scientia quidquid hodie in isto regno filii vestri domni Caroli pravum sentit, in pectore comprimit, et aperte dicere non praesumit. Meam quoque exiguitatem et occulte canino dente corrodunt. Facile autem, adjuvante Domino, portare valebo. Quia et mihi paucum superest temporis spatium, et si inter filios Ecclesiae, permittente Deo, in me acceperint potestatem [Col. 0045C] corporaliter affligendi, divina gratia adjuvante, exercebunt patientiam. Sed etsi tantummodo male sentiendo adversabuntur, exercebunt quantulamcunque scientiam, et ut etiam inimici secundum praeceptum Domini diligantur, exercebunt benevolentiam. Praefatum autem Gothescalcum, si vestra auctoritas mihi scripserit ut eum a custodia solvam, et aut ut ad vos eundi, ut per vos ejus doctrinam experiamini, aut ad quemcunque ex nomine designatum pergendi licentiam donem, quia ut melius ipsi scitis, sicut absolute quisque ordinari non valet, ita nisi ex ipsius consensu, cujus esse dignoscitur, certae personae commendandus, et ad certum locum monachus, vel quisque sub regula constitutus, a loco suo absolvi juxta regulas sacras non valet, vestris [Col. 0045D] jussionibus nullomodo resultabo. Tantum ut auctoritatem vestram habeam, ne tantorum episcoporum judicium mea praesumptione parvipendere videat. Non enim illius delector, quam juste sustinet pertinaciter contumax, quantulacunque reclusionis molestia: sed doleo a qua revocari non potest perfidiam. Quem si cuicunque commendandum vestra auctoritas viderit, hoc in commendatione etiam providebit, ut cui commendabitur catholicus sit, et gravitatem ecclesiasticam, et vigorem ac Scripturarum scientiam habeat, quia non solum Scripturas ad suum sensum violenter inflexas, sed et catholicorum dicta detruncata per totum diem sine respiratione aliqua praevalet memoriter decantare. [Col. 0046A] Unde non solum idiotas in admirationem sui abducere, verum et sciolos et incautos, atque zelum. Dei sed non secundum scientiam habentes, in sententiam suam solitus erat traducere. Et non solum doctorum suorum doctor videri appetit, sed et hoc solerter satis intendit, ut secum loquentes vel in sermone capere valeat: et si de veritate non poterit, invincibiliter sacramentis affirmare curabit, ea secum loquentes dixisse, quae forte non dixerunt, ut ipse verax, et illi qui ei contradicunt probentur esse mendaces, et adversus suam doctrinam docentes.



EPISTOLA III. AD EPISCOPOS SYNODI SUESSIONENSIS. De Vulfado et collegis, quorum judicium Nicolaus papa jusserat in hac synodo renovari.
(Apud Sirmond.)
[Col. 0046B]

HINCMARUS, Rhemorum episcopus, REMIGIO, WENILONI, et caeteris archiepiscopis et episcopis, domni papae Nicolai auctoritate ad synodum, quo et exiguitatem meam cum coepiscopis nostris venire praecepit, in hanc Suessorum civitatem pro causa Vulfadi et collegarum ejus convocatis.

Si vobis visum fuerit per quoscunque ad rei notitiam, secundum seriem litterarum domni apostolici, canonice per ordinem cuncta quae in suprascriptis fratribus gesta sunt, examinare et subtiliter investigare, ut quod justum et pium sensum fuerit de causa eorum sine contradictione, sicut idem domnus apostolicus et fraternitati vestrae et humilitati meae [Col. 0046C] scripsit, possitis perficere, devote ac libenter accipiam. Et si hanc quae sequitur brevem responsionem, quantum ex me est, ad apostolica scripta videritis vobis sufficere, non ingratum forte habebitur, quod ad rem pertinentia succinctissime refero. Videlicet quia Rhemensis Ecclesiae filii de collegio Vulfadi, ab Ebone post depositionem suam ordinati, non meo judicio, nec ab episcopis solummodo Rhemorum provinciae, primum suspensi et postea dejecti, ut meo vel communi cum eis tantum placito, juxta Nicaenos et Antiochenos canones (Nicaen. can. 5, Antioch. c. 4), humaniorem aut alteram suscipere sententiam valeant; sed prius suspensi, et processu temporis a synodo episcoporum quinque provinciarum, ad quam provocaverant, secundum decreta Innocentii [Col. 0046D] ad Rufum et Eusebium, inspectis quae scripsit ad Martianum, et juxta Zosimi successoris Innocentii decreta ad Patroclum Arelatensem episcopum et ad Massiliensem Ecclesiam (Innocent., ep. 21 et 22; Zozimus, ep. 6, 11 et 12), sed et alias plures Ecclesias, de his quos Proculus vitae suae conscius, datis litteris in abdicationem sui, per professionis atque subscriptionis suae libellum sacerdotio submotus ordinavit, juxtaque sacros canones, et Leonis ac caeterorum Romanae sedis pontificum decreta, quae hic ponere praetermisi, et studio brevitatis, et ut vobis notissima, sunt judicati, et ab ecclesiasticis ordinibus dejecti, praejudicante Leone papa, atque dicente (epist. 1, ad episcopos Campaniae): Omnia [Col. 0047A] decretalia constituta, tam beatae recordationis Innocentii quam omnium decessorum nostrorum, quae de ecclesiasticis ordinibus et canonum promulgata sunt disciplinis, ita a vestra dilectione custodiri debere mandamus, ut si quis in illa commiserit, veniam sibi deinceps noverit denegari. In qua, ut regulae sacrae dicunt, perfecta et canonica episcoporum quinque provinciarum synodo, quoniam Ecclesiae mihi commissae filii finitimos episcopos pro causa sua interpellarunt, et hujusmodi Africae provinciae canones (conc. Afr., can. 92) vicinos episcopos audire, et inter eos ac proprium episcopum adhibitos ab eis episcopos jubent querimoniam diffinire: ego Vulfadum et collegas ejus non judicavi, neque ab ordinibus ecclesiasticis populi vel dejeci, nec etiam [Col. 0047B] cum judicibus eorum subscripsi, sicut norunt qui interfuerunt, et ipsa etiam episcopalia gesta, eorum inconvulsis subscriptionibus subnixa a quibus fuere patrata, praesentialiter monstrant. Unde, jubentibus eisdem episcopis, tantum bajulus fui, causam videlicet Ecclesiae mihi commissae ab illis diffinitam ad sedem apostolicam deferendi. Quae domni apostolici Benedicti privilegio sub anathematis interpositione, ut inde quaestio nullis aliquando temporibus oriatur, sunt confirmata; et demum domni Nicolai papae confirmatione, sicut sanctae recordationis Benedictus pontifex illam confirmavit, salvo Romanae sedis in omnibus jussu atque judicio, sub terribili anathemate, ut quaecunque persona, magna vel parva, temerario ausu contra hoc suum apostolicum [Col. 0047C] decretum agere praesumpserit, anathematis vinculo sit innodatus, sunt roborata: velut hic potestis retexere, et sigilla eorum salva, ac incorruptas scripturas atque subscriptiones valetis inspicere. Et quia sedes apostolica, ut in decretis suorum pontificum legimus, in hoc prorsus sua sibi magnopere jura conservat, et aliena custodit, imo sua propria facit, ut omnis quaestio ad eam relata judicio et suae confirmationis decisione finem accipiat, omnem ex hac causa suspicionem querulitatis hae duorum praeclarissimorum luminarium confirmationes atque subscriptiones a nostris regionibus et mentibus abstulerunt. Nunc vero, quia isdem domnus et pater noster Nicolaus papa suis epistolis ex hoc negotio a vobis sanxit refricari judicium, monente Apostolo: [Col. 0047D] Obedite praepositis vestris, et subjacete eis (Heb. XIII, 17), quod privilegio apostolicae sedis de ipsis fratribus decernit vel decreverit, ut competit meae subditioni, obedio et obediam, sicut hactenus conservavi ea quae domni Benedicti et sua fuerunt auctoritate firmata. Et item dicente Apostolo: Idipsum dicatis omnes, et non sint in vobis schismata (I Cor. I, 11), sicut servavi usque in praesens quae praedecessores quorumdam vestrorum cum quibusdam ex vobis regulariter ex iisdem fratribus diffinierunt: ita et quae de ipsis canonice juxta tenorem epistolarum domni apostolici diffinieritis, priscis, ut dicit Gelasius (Decr. cap. 2), pro sui reverentia manentibus constitutis, et reservato per omnia sententiae ac juris privilegio apostolicae [Col. 0048A] sedis, regularibus vestris diffinitionibus, sollicitus servare unitatem spiritus in vinculo pacis, consentiam. Qui istorum fratrum, de quibus agitur, vel quorumcunque aliorum felicitati non invideo, nec quamcunque malitiam eos nocere festino: quorum salubrem ac regularem statum et cupivi et cupio, et quaesivi et quaero, et de quorum dejectione dolui satis ac doleo, quia nemo majus dispendium de illorum dejectione habet quam ego. Quos, sicut mihi domnus apostolicus dignatus est scribere, justum quid vel pium sentiens, sine retractatione in suis ordinibus consensu ac judicio coepiscoporum Rhemensis provinciae restituere maturarem, si illos ab eisdem gradibus cum eorum tantum judicio dejecissem. Ad quod me, juxta ejus verba discretissima, [Col. 0048B] quia eos non dejeci, flecti munda conscientia non permisit. Et hoc meo ausu facere vereor, quoniam a vobis, aut a decessoribus vestris, quinque videlicet provinciarum episcopis, quorum meo consensu expetierunt judicium secundum sacros canones electorum ex consensu partium diffinitione fuere dejecti. Et idcirco aliorum opus in illorum restitutione nullatenus usurpare praesumpsi: quia, sicut scitis, regulae sacrae usque ad similem excusationis vindictam decernunt, ut ab aliis dejecti ab aliis non recipiantur, minime autem restituantur: sed aut eorumdem, aut majoris concilii episcoporum discussiones ac judicia praestolentur. Et quia Leo dicit (epist. 95 ad Rusticum Narbon.) ut in his quae vel dubia fuerint, aut obscura, id noverimus sequendum, quod nec praeceptis [Col. 0048C] evangelicis contrarium, nec decretis sanctorum inveniatur adversum, et domnus ac Pater noster Nicolaus papa vobis ut mihi videtur scripsit, quoniam quae statuta sunt de praefatis viris, violanda non ducat, nisi forsan sacris legibus inveniantur adversa, simplici ac sincera cordis intentione ex regulis sacris perspicue tarditati sensus mei monstrari exspecto, utrum quae diffinierunt fratres et coepiscopi nostri, sicut hactenus observata sunt, de caetero ut regulis concordantia debeant observari, an illorum diffinitio ut inventa legibus sacris adversa debeat refutari. Sed et mihi ostendi exspecto apertius, quam in suis sacris litteris intelligere valeam, si domni Benedicti, ac ejusdem domni Nicolai, super eamdem diffinitionem sub anathemate confirmationis privilegia, nisi [Col. 0048D] forte illa ipse sua singulari auctoritate dissolvenda et immutanda viderit, quorum summam firmitatemque nobis omnibus scripsit in apostolicae sedis reservatam arbitrio potestatis, nos sine regularum et sedis apostolicae praejudicio, sineque nostro communi periculo, dissolvere et immutare possimus, Coelestino dicente (epist. 3): Quae a nobis res digna servabitur, si decretalium norma constitutorum pro aliquorum libitu licentia populis permissa frangatur? Sed et a nobis non est parvipendenda granditer Leonis papae ad Leonem Augustum de se scripta sententia (epist. 84), Si quae, inquit, destruxi haec aedifico, praevaricatorem me constituo, et eis me ultionum conditionibus subdo, quas non solum auctoritas [Col. 0049A] beatae memoriae Martiani, sed etiam ego mea confessione firmavi. De quibus ultionum conditionibus quid a sancto Spiritu per concilia provinciae Africae, quidve Dei sapientia, qua, ut scriptum est, conditores legum justa decernunt, legibus sit decretum, melius ipsi scitis. Quod si etiam hoc de se intelligens, et his legum conditionibus subdi tantus papa et primae sedis pontifex praecavendo refugit, qualiter eisdem ultionum conditionibus subdi praecavendo timere nos debeamus subjecti, patenter ostendit. Sed et de contempto anathemate necessitate (quanto magis deliberatione?) rite prolato, quod in praefatis privilegiis continetur, quid sanctus Gregorius ad Theoctistam patriciam dicat (lib. IX, epist. 79), sapientiam vestram a Deo doctam non latet. Et Symmachus [Col. 0049B] dicit (epist. 1 ad Aeonium) ad ipsam sacrosanctam catholicam religionem pertinere, cujus omnis potestas infringitur, nisi universa, quae a Domini sacerdotibus semel regulariter statuuntur, perpetua sint; quod alias contingere poterit, si successor decessoris actibus non tribuerit firmitatem, et roborando quae gesta sunt, faciat rata esse quae gesserit. Et Gelasius (epist. 11 ad Germanos): Patres, inquit, nostri catholici videlicet doctique pontifices, quidquid pro fide, pro veritate, pro communione catholica atque apostolica, secundum Scripturarum tramitem, traditionemque majorum, facta semel congregatione sanxerunt, inconvulsum voluerunt deinceps firmumque constare; nec in hac eadem causa denuo quae praefixa fuerant retractari qualibet [Col. 0049C] recenti praesumptione permiserunt. Sapientissime pervidentes, quoniam si decreta salubriter cuiquam liceret iterare, nullum contra singulos quosque prorsus errores stabile persisteret Ecclesiae constitutum, ac semper iisdem furoribus redivivis omnis integra diffinitio turbaretur.

Haec itaque de litteris divinitus inspiratis accepta, vel pro rei notitia manifestata, non ad resultandum, quod absit, in aliquo domni papae decretis apostolicis, vel ad resistendum vestris regularibus diffinitionibus profero; sed ut quomodo his quae in dejectione illorum diffinita sunt hactenus obedivi, sic in eorum restitutione, cujus estis a domno apostolico arbitri constituti, si a vobis fienda canonice inventa et patrata fuerit, quantum ex me est, praefatis regulis [Col. 0049D] sacris, et episcopalibus atque apostolicae sedis exinde confirmationibus, periculose non obviem, et a praeceptionibus, quae in apostolicis epistolis continentur, a quibus Domino annuente vel transverso, ut dicitur, ungue scienter et per contumaciam non exorbitabo, in nullo per ignorantiam deviem, et qualiter absque discrimine sequi debeam regularem vestram, quorum ex delegatione sedis apostolicae interest, diffinitionem, per ipsarum regularum tramitem liquido cognoscere valeam. Ad hoc enim vel maxime ad synodum venit episcopus, ut aut discat, aut doceat, aut corrigatur, aut corrigat. Et Coelestino dicente (Decret. 20, episcopis per Apuliam, etc.), ut nulli sacerdoti suos liceat canones ignorare, nec [Col. 0050A] quidquam facere quod Patrum possit regulis obviare, necesse est ut ea hinc decernatis, ne aut in quaestionem reveniant, aut occasio exinde alicujus praesumptionis exsurgat, aut illa dissolvere temporibus nostris vel successorum nostrorum oporteat. Quanta, inquit Symmachus (epist. 1, ad Aeonium), vicariis beatissimi Petri apostoli judicabitur esse reverentia, si quae in sacerdotio praecipiunt eisdem transeuntibus dissolvantur? quia, ut idem dicit, non potest ex parte firmum esse quod generalitatis tangit injuriam.



EPISTOLA IV. AD EAMDEM SYNODUM SUESSIONENSEM, De Ebone Rhemensi, quod ab episcopatu jure dejectus, nec legitime postea restitutus, clericos ordinare non potuerit, et quod hi quos ordinarat, in synodo Meldensi suspensi, in Suessionensi gradu spoliati sint.
(Apud Sirmond.)
[Col. 0050B]

HINCMARUS Rhemorum episcopus sanctae synodo domni papae Nicolai auctoritate convocatae.

CAP. I. De Ebone, unde quidam loquuntur, qui causam ejus nesciunt, vel scire aut audire non volunt, cum quocunque per contentionem nullam conferam quaestionem, quia nec domnus apostolicus mihi agendum hoc scripsit, nec cum eodem Ebone in vita sua exstiti altercator, nec post mortem ejus illius sum derogator, nec ejus sedis invasor exstiti, quam ab eo secundum regulas sacerdotio defuncto quartus, post eos qui eam tenuerunt, canonice in ea electus et ordinatus regendam suscepi. Ratione autem dictante, [Col. 0050C] quam omni poscenti negare non debeo, veritatem proferre licite valeo. Idem namque a se, juxta sacras regulas et traditionem ecclesiasticam, ac decreta sedis Romanae pontificum, Zosimi, Joannis atque Gregorii, sicut ab eis constitutum multoties legitur, per professionis suae libellum, ea moderatione, quam Leo magnus papa decrevit ad universos episcopos per Samnium, Picenum et Tusciam (ep. 86), dictatum et propria manu subscriptum, in synodo se deposuit, et episcopali ministerio spoliavit, atque secundum suam professionem et subscriptionem a quadraginta tribus episcopis judicium depositionis suscepit: sicut ille ipse libellus, quem synodo porrexit, et notitia synodalis, quae habemus, evidenter ostendunt. Ut enim dicit Gelasius, ideo vocatur [Col. 0050D] ad judicium certa quaecunque persona, ut aut fateatur objecta, aut ut convincatur objectis. Sed hunc et actio pene omni mundo nota convicit, et ipse propria se voce et subscripta professione damnavit. Postea vero sine ulla regulari restitutione idem ministerium episcopale, quo se privaverat, contra sacros canones usurpavit. Et demum sub papa Sergio Romam veniens, ab eo, ut damnatus in laica tantum communione maneret, districta sententia, sicut et gesta ipsius papae demonstrant, condemnatus fuit. Qui cum metropolis Rhemorum, in qua fuerat ordinatus, per decennium post depositionem ejus pastore vacaret, sed et usque ad terminum vitae suae, cum fere decem et septem annis post damnationem suam [Col. 0051A] vixerit, eamdem sedem, qua regulariter se privavit, canonice non repetiit, nec obtinuit, neque ullum canonicae suae restitutionis documentum synodo cuilibet, vel principibus terrae, ac populis, qui eum damnatum fuisse noverant, secundum regulas sacras ostendit. Et si quis vult dicere eum fuisse regulariter, consensu episcoporum, vel sedis apostolicae restitutum, sicut sanctus Gelasius in decretali sua epistola de Acacio dicit (in tomo de anath. vinculo), quem sui complices ac fautores restitutum fuisse fingebant, doceat a quibus et ubi ille consensus restitutionis sit gestus, si secundum Ecclesiae regulas celebratus, si paterna traditione profectus, si majorum more prolatus, si competenti examinatione depromptus, si ad primam sedem, cujus intererat, de [Col. 0051B] sententia qua tenebatur obstrictus, secundum Ecclesiae regulas est relatum, si eadem quae ligavit absolvit. Si haec ita gesta non sunt, cum nec a pontificibus legitime et ecclesiasticis legibus fuerit expeditus, nulla saeculari potestate potuit praeter Ecclesiae tramitem prorsus absolvi. Nec quisquam ei post depositionem quasi restituto communicare debuerat, in ea duntaxat causa, unde a seipso et ab episcoporum concilio, insuper et ab apostolica sede excommunicatus exstiterat, sine restitutionis suae canonicis litteris, ab eis a quibus fuerat restitutus secundum morem confectis, sicut sacri canones et decreta Felicis papae demonstrant (Felix, in synodo Rom., epist. 59). Quapropter, ut Leo ad Theodorum scribit, quod manens in corpore non recepit, consequi [Col. 0051C] exutus carne non poterit. Unde taliter visum est de illo tenendum, sicut Gelasius de Acacio dicit (de tomo Anathem.), Talis est, inquiens, dictus, qualis ligatus est, talis usque in finem permansit, talis esse non destitit. Ita talis est hodie, qualis est et dictus, non talis esse jam non potest. Nunquam igitur, talis permanendo solvendus est. Et constat quia comedens fructus viae suae, suisque consiliis saturatus, docente Innocentio, qui particeps factus est damnato, quomodo debeat honorem accipere invenire non possum, dimisit reliquias suas parvulis suis. Sed et de eo omnem quaestionem, secundum leges ecclesiasticas et mundanas, quas probat Ecclesia, qui damnatus fuit anno Incarnationis Dominicae 835, indictione XIII, sub die Kalendarum IV Nonas Martii, jam tricennale [Col. 0051D] et amplius eo tempus excludit.

CAP. II. Sed dicitur usque ad vitae suae terminum episcopale ministerium in omnibus ecclesiasticis muniis peregisse. Quae praesumptio a sanum sapientibus non sumitur in exemplum: quia et in veteri et in novo sacerdotio vetus hoc artificium est diaboli, et quia plures hoc praesumpserunt, sicut Bonosus, contra cujus morbum Innocentius, et Proculus, adversus quem laboravit non modice Zosimus, et Acacius, quem dejecit Felix, et sequens sacros canones, ac decreta praedecessorum suorum, cum praesumptione et usurpatione sua peremit et exstinxit Gelasius. Et plures alii fuerunt, qui in hanc praesumptionis sententiam transierunt, et transeuntibus [Col. 0052A] consenserunt, de quibus in nostro saeculo quosdam audivimus, quosdam etiam qui hoc egerunt vidimus. Sed, monente Scriptura, non debemus turbam sequi ad male agendum, et ut Innocentius loquens de Bonoso dicit (decret. 56), Quoties a populis, aut a turba peccatur, quia in omnes propter multitudinem non potest vindicari, inultum soleat transire. Priora ergo dimittenda dico Dei judicio, et de reliquo maxima sollicitudine praecavendum. Et de incongruo sacris Scripturis ac sanctorum decretis multorum consensu, item in decretis apostolicae sedis legitur, quia etsi omnes sacerdotes, et mundus assentiat, damnatio consentientes involvit, non praevaricationem consensus absolvit. Non enim crimen minuitur, sed accrescit, cum generale fit ex privato, [Col. 0052B] Hoc enim Deus omnium indicavit, qui mundum peccantem generali diluvio interemit; et sacrum dicit Nicaenum concilium (can. 9), quia quod irreprehensibile est catholica defendit Ecclesia. Nam si hoc impune fuerit licitum, ut hi auctoritatem in sacris ordinibus ministrandi, vel eosdem ordines tribuendi usurpent, qui aut penitus non acceperint, aut contra regulas ordines sacros acceperint, aut quibus regulariter ministerium sacrorum ordinum fuerit interdictum, omnis ordo et vigor ecclesiasticus non tantum nutabit vel confundetur, quam penitus destruetur.

CAP. III. Quia denique in Moguntina provincia ministravit, contra omnem auctoritatem esse cognoscitur. Nam Antiocheni canones de vacante episcopo [Col. 0052C] et vacante Ecclesia regulam praefixerunt (can. 16, 17, 18); sed et de illo qui manus impositionem episcopatus accipit et ministrare detrectat, necnon et de illo qui ordinatus nullo suo vitio ad parochiam, in qua ordinatus fuerat, non accedit. De quibus regulis nulla Eboni convenit. Et canones Sardicenses (can. 21) de vim injuste patientibus, et pro disciplina et catholica confessione, vel pro defensione veritatis expulsis, vel pericula evadere quaerentibus, quid teneri debeat manifeste demonstrant. Sed nec ista regula Ebonem absolvit; cum et sacerdotes, et omnis pene mundus, et ipsa etiam sedes apostolica ejus falsis criminibus appetitum, et quadam traditione pro honoribus cum juramento exinde acceptis venditum, et ab imperio, atque ab ipso Ecclesiae [Col. 0052D] aditu, pium Augustum Ludovicum satagente ipso abjectum gravissime ingemuerit, et innoxium a criminibus inventum, et justissime restitutum, totus in orbe terrarum mundus gaudio exsultaverit, et Ebonem dejiciendum, qui irreverentius manum in christum Domini miserat, ut reum majestatis, una cum ipso clamaverit. Sed neque necessitate cogente, propria amissa provincia, secundum Chalcedonenses canones (can. 20), civitate in qua ordinatus fuerat captivata, pulsus ab hostibus exstitit, ut alibi incardinari valeret, sicut in decretis beati Gregorii, et aliorum sedis Romanae pontificum invenimus; nec injuste et contra regulas sacras dejectus, et regulariter sedi suae secundum Sardicenses canones (can. [Col. 0053A] 3) jussu sedis apostolicae refricato judicio restitutus, ullo documento canonico invenitur. Quapropter ab ipsa, ubi immorabatur, parochia contra concilium Africanum appetitus, ut ibi decretum est, potestate judiciaria per rectorem provinciae protinus excludi, et neque ab Ecclesiis quibus praefuit, neque a quolibet homine defensari debuerat. Constat ergo juste dejectum ea quae sua non fuerant praesumpsisse: cujus non necesse est nos merita actusque discutere, cum habeat conscientiae et operis sui testem quem habet et judicem. Nam, ut Leo dicit (epist. 84 ad Leonem Augustum), quae patefacta sunt quaerere, et quae perfecta sunt retractare, et quae sunt diffinita convellere, quid aliud est, quam de adeptis gratiam non referre, et ad interdictae arboris cibum improbos [Col. 0053B] appetitus mortiferae cupiditatis extendere?

CAP. IV. De mea etiam ordinatione, cui forte si aliqui occulte, quod aperte non audio, derogant, in nullam altercationem contra quemcunque intrabo, quia, sicut dicit Apostolus, in mortuis testamentum est confirmatum (Heb. IX, 17). Nam cum Rhemensem Ecclesiam Folco fere per novem annos sine ulla regulari Ebonis reclamatione tenuisset, et post eum Noto pene per annum et dimidium eamdem sedem similiter sine ulla Ebonis repetitione tenuisset, sub Sergio papa in synodo plurimorum archiepiscoporum et episcoporum apud Bellovacum dioeceseos Rhemorum habita, a clero et plebe ipsius metropolis, sed et ab episcopis ejusdem provinciae petitus, et ab archiepiscopo tunc meo, et proprio episcopo, necnon [Col. 0053C] et a coepiscopis ipsius provinciae, secundum Laodicense concilium (can. 12), cum consensu abbatis mei et fratrum monasterii in quo degebam, episcopis Rhemensis provinciae, et clero ac plebi ipsius metropolis per canonicas litteras traditus, et cum decreto canonico, praesentia vel consensu omnium suffraganeorum ipsius metropolis, et a metropolitano meo, qui me illis tradiderat, sum in eadem Ecclesia, omnibus acclamantibus, absque ullius contradictione vel repetitione, canonice et secundum decreta sedis Romanae pontificum ordinatus: ipsaque ordinatio mea non solum Rhemorum provinciae episcoporum, ordinatorum videlicet meorum, secundum Africanum concilium subscriptionibus est roborata, verum et omnium pene Galliarum; atque [Col. 0053D] Neustriae, necnon et Aquitaniae episcoporum manibus subscripta epistola ad praefatum Sergium papam unanimiter dirigenda; sed et edicto domni regis Caroli manu propria confirmato, et sigillo ipsius corroborato, est comprobata. Quae omnia Sergio, antequam mittere ad illium concurrerem, in brevi defuncto, Leoni papae sunt missa. Indeque a domno imperatore Lothario, suam epistolam eidem Leoni papae dirigente, in qua scripsit quantum pro restitutione Ebonis apud Sergium papam sategerit, et nihil obtinere potuerit, favoribus prosecuta, et ab eodem Leone papa et usu pallii et privilegio sedis apostolicae, ac pluribus apostolicis suis epistolis, ut videlicet in loco pastoris sacerdotio defuncti, est multoties approbata. [Col. 0054A] Quamque ordinationem meam, sanctae memoriae gratia et nomine Benedictus, sed et domnus ac Pater noster papa Nicolaus, suis privilegiis eam corroborarunt. Quae in episcopali concilio, et ante ordinationem electio, et postea ordinatio canonice patrata fuisse, non contra cujuscunque quaestionem, sed adversus susurrantium atque occulte mussitantium derogationes, ut omnis iniquitas oppilaret os suum, ex sacris regulis est demonstrata. Sed et illud in causa est, cur inde in nullam altercationem contra quemcumque modo intrare non deliberem, quoniam domnus papa suis apostolicis litteris mihi non scripsit, ut cuicumque inde per quaestionem debeam reddere rationem. Quod non de diffidentia dico, quasi documentorum probamentis ad ista deficiam, in quo jure si quis audet, audeo et [Col. 0054B] ego; sed et Leonis ad Leonem Augustum verba pro modulo meo sequens, dicentis (epist. 84), quia de rebus et apud Nicaeam, et apud Chalcedonem, sicut Deo placuit definitis, nullum audemus inire tractatum, tanquam dubia vel infirma sint, quae tanta per sanctum Spiritum fixit auctoritas. Cum tantus ac tantae sedis papa se ad haec dixerit non audere, ego tantillus homuncio super ea quae tot conciliorum et tantorum pontificum sedis apostolicae de ordinatione mea, qualiscunque plebis Dei famuli, sicut certissima monimenta declarant, approbavit et fixit auctoritas, tanquam de re dubia vel infirma, nullum audeo inire certamen.

CAP. V. De his autem fratribus nostris, de quibus nuper nobis communiter domnus apostolicus scripsit, [Col. 0054C] si vobis ad apostolica scripta non sufficit brevis a me data responsio, ecce habetis gesta episcopalia, et privilegia domni Benedicti et domni Nicolai, quae vobis demonstrant qua ratione et quo ordine, quave auctoritate, et a quibus, et ubi, et quando patrata sint quae in eos acta fuerunt. Quibus omnibus perscrutatis, secundum domni et Patris nostri apostolici papae discretissimum ac regulare mandatum, quod justum et pium inveneritis, secundum canones sacros decernite, et absque ulla, quantum ex me est, contradictione perficite: quia sicut in praecedenti schedula vobis scripsi, nec illius apostolicis praeceptis, nec vestris regularibus definitionibus contradicam.

CAP. VI. Caeterum si vestrae beneplacitae voluntati [Col. 0054D] necessarium visum fuerit, non ad ullam contentionem, nec adversum alicujus quaestionem, sed ob pleniorem rei notitiam, ut de Ebonis adhuc latius regulari depositione, et nulla canonica restitutione, sed et de mea qualiter celebrata sit ordinatione, vel qua ratione fratres et coepiscopi nostri in synodo Meldensi filios Rhemensis Ecclesiae, de quibus agitur, suspenderunt, vel unde accepit Suessonica synodus non debere in gradibus ecclesiasticis eos manere, rationem et ordinem, atque auctoritatem, quae ibi ostensa, et a sollicitudine exiguitatis meae suscepta sunt, ne offendam reticens dicendam in tempore veritatem, vestrae fraternitati pandere non negabo. Tantum ut non vos morosa, et forte vobis si nota est [Col. 0055A] non necessaria ratio taedeat, et sic veritas a me possit ostendi, quatenus vestrae unanimitatis charitas erga me debeat conservari. Qui absque nostro detrimento non solum fratribus, sed et inimicis prodesse desidero, et apostolicis mandatis quacunque contumacia non resulto, nec fraternis vestris monitis et regularibus diffinitionibus intentionem vel manus obvias tendere paro, ea tamen conditione, quod et vos velle et studere cognosco, ut regularum status et sedis apostolicae privilegium maneat, et commune periculum nostrum vitari praevaleat.

Post hanc schedulam, synodo ostensa sunt gesta episcopalia Suessonicae synodi per manus Hincmari Laudunensis episcopi, et gesta synodi Bituricensis provinciae per manus Raginelmi Tornacensis episcopi, [Col. 0055B] et privilegium domni Benedicti per manus Erchanravi Catalaunensis episcopi, et privilegium domni Nicolai per manus Hodonis Belvacensis episcopi. Et post haec omnia, data est quae sequitur schedula, qualiter priscis, ut dicit Gelasius, pro sui reverentia manentibus constitutis, et salvis apostolicae sedis privilegiis, cum eorum etiam salvamento qui synodo subscripserunt, in qua fratres de quibus agitur fuere dejecti, per indulgentiam et auctoritatem domni papae in suis ordinibus recipi et provehi possint absque contradictione, migratis jam omnibus, qui in Ebonis depositione fuerunt, episcopis, excepto solo Rothado; sed et eis qui illi excommunicato dicebantur communicasse, et aliis in eorum locis substitutis, ac per eos, ut ita [Col. 0055C] dicamus, innumeris ordinatis. Tantum ut de caetero scandala, quae hinc valent emergi, domni apostolici auctoritate et providentia devitentur.



EPISTOLA V. AD EPISCOPOS SYNODI SUESSIONENSIS, Quod absque necessitate mutari non debeant quae semel in conciliis statuta vel judicata sunt.
(Apud Sirmond.)

HINCMARUS Rhemorum episcopus REMIGIO, WENILONI, et caeteris archiepiscopis et episcopis, domni papae Nicolai auctoritate ad synodum, quo et exiguitatem meam cum coepiscopis nostris venire praecepit, in hanc Suessorum civitatem pro causa Vulfadi et collegarum ejus convocatis.

[Col. 0055D] Legimus, scribente beato Innocentio (epist. 2, ad Exuperium), quod de quibusdam observatio prior durior, posterior interveniente misericordia inclinatior est. Et sanctus Leo dicit (epist. 95, ad Rusticum), quia sicut quaedam sunt quae nulla possunt ratione convelli, ita multa sunt quae aut pro consideratione aetatum, aut pro necessitate rerum, oporteat temperari. Velut et de quodam indulgentiae jure dicit, in quo, inquiens, non regulam constituimus, sed quid sit tolerabilius aestimamus. Et facundissimus Gelasius (epist. 6): Priscis, inquit, pro sui reverentia manentibus constitutis, quae ubi nulla vel rerum vel temporum perurget angustia regulariter convenit custodiri. Hic procul dubio, qui in ecclesiasticarum [Col. 0056A] narratur altitudine dignitatum, et in cujus virtute bonis operibus corda ponenda sunt, gradibus utique distributis, cunctis Deus noster et rector populis praedicandus est Christianis: ubi nemo sibimet aliquid jam aestimet imminutum, cum et de uniuscujusque gradus perfectione nil deperit, et convenienter retinendo quod coelesti dispensatione collatum est, pariter nobis et cognoscibilem Deum fieri, et tribuit esse rectorem. Nam etsi quid indulgetur de temporum quantitate, moribus aggregata strenuitate pensatur, si vitae jam proposito continetur, quod protelata fuerat aetate curandum: dummodo illa nullatenus dissimulata subripiant, quorum quodlibet si inesse claruerit, merito clericalibus infulis reprobabilem convincat esse personam. Et si illa nonnunquam sinenda [Col. 0056B] sunt, quae si caeterorum constet integritas, sola nocere non valeant; illa tamen sunt magnopere praecavenda quae recipi sine manifesta decoloratione non possint. Et Africanum concilium, de virginum velatione retractans (can. 93), ita manere constitutionem prioris concilii, ubi nulla perurget necessitas, decrevit, ut non obsit posteriori concilio certis pro causis ea quae constituta fuerant immutanti, nec posterius concilium priori obviet (can. 35), ubi nulla illud perurget necessitas immutare. Sed et de Donatistis decrevit, ut consentientibus fratribus et coepiscopis, maxime autem apostolica sede, a quibus inde fuerat diffinitum, quatenus secundum uniuscujusque episcopi catholici voluntatem atque consilium, qui in eodem loco gubernat Ecclesiam, si hoc [Col. 0056C] paci Christianae prodesse visum fuerit, in suis honoribus suscipiantur, sicut prioribus ejusdem divisionis temporibus factum esse manifestum est: quod multorum et pene omnium Africanarum Ecclesiarum, quibus talis error exortus est, exempla testantur. Non ut concilium, quod in transmarinis partibus de hac re factum est, dissolvatur, sed ut illud maneat circa eos qui sic transire ad Catholicam volunt, ut nulla per eos unitatis compensatio procuretur. Per quos autem vel omnimodo perfici, vel adjuvari manifestis fraternarum animarum lucris catholica unitas in locis quibus degunt visa fuerit, non eis obsit quod contra honores eorum, quamvis salus nulli interclusa sit, in transmarino concilio statutum est.

[Col. 0056D] Unde manentibus statutis, absque regularum et apostolicae sedis praejudicio, et judicantium ullo discrimine, quos non solum auctoritas Carthaginensis concilii ab omni naevo defendit, si eorum fuerit soluta sententia, qui convinci non possunt vel inimico animo judicasse, aut aliqua cupiditate aut gratia depravati; verum et idem concilium, sed et Antiochenum, atque decreta sedis Romanae pontificum, Innocentii, Zosimi atque Leonis, eos commendant, per quae sua confirmavere judicia, quae fratres et coepiscopi nostri in Suessonica synodo Rhemensis Ecclesiae filiis, ab Ebone post depositionem suam ordinatis, censura ecclesiasticae severitatis judicaverunt, ubi eos non judicavi, nec cum judicibus eorum subscripsi: [Col. 0057A] manente etiam, ut oportet et necesse est, auctoritate privilegiorum domni Benedicti, et domni ac Patris nostri Nicolai papae; si illi placet cui cuncta bona placent, ut decessoris sui Benedicti et sua privilegii a se confirmati sententia de his fratribus propter misericordiam per indulgentiam immutetur, ubi exinde scriptum habetur, salvo Romanae sedis in omnibus jussu atque judicio: et aliter decretum confirmetur, nobisque tenendum mandetur, juxta moderationem Innocentii, qui observationem priorem duriorem, posteriorem autem interveniente misericordia inclinatiorem dicit (epist. 2, ad Exuperium); et vestra fraternitas, qui eosdem fratres judicastis, vel quorum decessores illos judicaverunt, unanimi benignitate, justitia, pietate condita consenserit [Col. 0057B] senserit atque decreverit, sicut sacra et mystica Nicaena synodus de Novatianis (can. 8), et per indulgentiam, in epistola ad universos episcopos per Aegyptum, Libyam et Pentapolim constitutos, de Meletio damnato clementi consilio, dum subtili veraque ratione nullam veniam mereretur, et ab eo post damnationem illius ordinatis, quos Meletianos appellat, decrevit.

Nam idem Meletius, ut in veraci et recipienda historia legimus, unius civitatis Aegyptiorum episcopus, sub Petro Alexandrinae civitatis archiepiscopo, qui suscepit Diocletiano imperante martyrium, depositus est, et propter alias multas causas, et maxime quia in persecutione fide negata sacrificaverat. Ergo damnatus habuit multos sequaces, et [Col. 0057C] haeresiarches factus est eorum qui hactenus ab eo in Aegypto Meletiani vocantur, nullam justitiae satisfactionem habens cur remanserit ab Ecclesia separatus. Dicebat quidem injustitiam se passum, et obloquebatur sibi derogabatque Petro. Sed Petrus in persecutione percepta martyrii palma defunctus est; iste vero retulit detractiones in Achillam, qui post Petrum suscepit episcopatum, et rursus in Alexandrum, qui post Achillam noscitur ordinatus. Inter haec igitur supervenit quaestio Ariana, et Meletius una cum suis defendebat Arium, conspiratione facta cum eo adversus episcopum. De quo Meletio et ejus complicibus praefata sacra synodus in praescripta epistola, pacis redintegrandae et unitatis gratia, haec decrevit ad locum, Placuit, inquiens [Col. 0057D] (epistola conc. Nicoeni ad Aegyptios), Meletium quidem clementi consilio, dum subtili veraque ratione nullam veniam mereretur, manere quidem in propria civitate, nullam vero omnimodis habere potestatem neque eligendi, neque ordinandi, nec in provincia, nec in qualibet civitate, purumque nomen tantummodo possidere. Eos autem qui ab eo sunt constituti, mystica ordinatione firmatos habere honorem et ministerium, ut tamen sequentes sint modis omnibus universorum in singulis parochiis et ecclesiis a charissimo et comministro nostro Alexandro consecratorum, ut in his nulla potestas sit placitos sibi eligere, aut nomina eorum praeferre, aut omnino aliquid agere praeter voluntatem Ecclesiae catholicae [Col. 0058A] praesulis Alexandri. Gratia namque Dei, et orationibus vestris, in nullo schismate repertos, sed sine macula in catholica et apostolica Ecclesia permanentes, dignum est potestatem habere et eligendi quemlibet, et nomina eorum dandi qui clero sunt digni, et absolute facere omnia secundum legem et sanctiones Ecclesiae. Si quem vero contigerit requiescere in Ecclesia, tunc provehi in honorem defuncti eos qui nuper assumpti sunt, solummodo si videantur digni, et populus eos elegerit, condecernente simul et consignante maximae Alexandriae civitatis episcopo. Hoc itaque aliis quidem concessum est omnibus: in persona vero Meletii nequaquam eadem placuerunt propter priorem indisciplinationem ejus, et propter procacitates ejus ac petulantiae [Col. 0058B] voluntatem, ne ulla daretur auctoritas vel potestas homini, qui posset rursus easdem indisciplinationes instruere. Et Anastasius junior papa, ad Anastasium imperatorem scribens de ordinatis a damnato Acacio (epistola unica), recipiendos in suis ordinibus dicit. Quanquam eadem epistola sacris canonibus et decretis Innocentii, Zosimi, et Leonis, atque Gelasii, a quibusdam non convenire dicatur; quia ut ambigua sententia in eadem epistola idem Anastasius scribit, et baptizavit catholice, non canonice: nec secundum sacras regulas, neque secundum Ecclesiae catholicae consuetudinem sacerdotes vel levitas damnatus ordinavit Acacius, quia possunt etiam interdum laici catholici baptizati, ut dicit Gelasius, catholice, baptizare, et etiam criminosi [Col. 0058C] adhuc sedentes super cathedram, sicut Scribae et Pharisaei, et sicut Judas, pro ministerii dignitate inter apostolos sibi commissa, et nondum judicio aperto amissa, pro suo officio quae in eodem ministerio operanda sunt operari. Sunt et alia, quae hic poni poterant, nisi obviari eis ab aliis constitutis sanctorumque decretis manifeste cognosceretur; quoniam, ut Daniel dicit: Pertransibunt plurimi, et multiplex erit scientia (Dan. XII, 4), aliter de hujusmodi decreta fuisse inveniuntur. Et idcirco ista posuisse sufficiat, quae indulgentiae potius misericordiam sequi, quam censuram justitiae intentare videntur.

His ergo ita se habentibus, quantum ex me est, sedis apostolicae benignitati, et vestrae fraternitatis [Col. 0058D] bene placitae consensioni, sollicitus servare unitatem spiritus in vinculo pacis, in fratrum istorum regulari statu non obvio. Quorum, sicut in praecedenti schedula vobis porrecta praemisi, salubrem ac regularem statum et cupivi et cupio, et quaesivi et quaero, et de quorum dejectione dolui satis et doleo, quia nemo majus dispendium habet de illorum dejectione quam ego. Et haec quidem scripsi pro mediocritate ingenioli mei, devotionem mentis meae circa fratres ostendens, priscis, ut dicit Gelasius, pro sui reverentia manentibus constitutis, et reservato per omnia sententiae ac juris privilegio apostolicae sedis, et non praejudicans vestrae vel cujuscunque rationabiliori, seu plus tenendae, ac majoris auctoritatis sententiae, [Col. 0059A] quam si mihi ostensa fuerit paratus sum sine contradictione aliqua sequi. Illa tamen modis omnibus in istorum statu, si tamen a vobis unanimiter inde consensum, et a domno papa fuerit confirmatum, conditione servata, quam et apostolica sedes pro ecclesiastico vigore ab omnibus petimus faciat conservari, et a vestra fraternitate necesse est provideri, ne hac, quod absit, occasione auctoritatem in sacris ordinibus ministrandi usurpent, qui aut penitus non acceperint, aut contra regulas acceperint, vel quibus regulariter ministerium fuerit interdictum. Quoniam si hoc impune fuerit licitum, omnis ordo et vigor ecclesiasticus non tantum nutabit, quantum penitus confundetur. Sunt cum istis et alia, de quibus provide domni apostolici summa auctoritas, et [Col. 0059B] sub ejus magisterio hinc vestra solers considerabit sagacitas, quae in alio diplomate mea vobis ostendet humilitas, ne sub hujus rei occasione in Ecclesia possint emergi. Vestra autem prudentia et haec clarius, et alia, quae sensus mei paucitas non potest attingere, contemplabitur, et domni apostolici supereminens sapientia multo sollicitius et videbit quae providenda sunt, et praesentibus medelam et futuris imponet custodiam.



EPISTOLA VI. AD EPISCOPOS SYNODI SUESSIONENSIS. De Vulfado, quod Lingonensem Ecclesiam pastore viduatam usurpare praesumpserit, ac per satisfactionis libellum nunquam se ulterius ad graduum ecclesiasticorum administrationem aspiraturum professus sit.
(Apud eumdem.)
[Col. 0059C]

HINCMARUS Rhemorum episcopus, REMIGIO, WENILONI, et caeteris archiepiscopis et episcopis, domni papae Nicolai auctoritate ad synodum, quo et exiguitatem meam cum coepiscopis nostris venire praecepit, in hanc Suessorum civitatem pro causa Vulfadi et collegarum ejus convocatis.

Quod invitus dico, et supprimere in totum non audeo, ne forte mihi ab his qui hoc sciunt imputetur quod calliditate aliqua occultaverim veritatem, et si haec causa, juxta veterum constitutionem judicio synodali decreta, sine diffinitione synodalis sententiae modo quolibet fuerit refragata, dilecto fratri nostro Vulfado ad noxam cujuscunque redivivo furore [Col. 0059D] valeat deputari. Isdem namque dilectus frater noster, post omnia quae de sua et collegarum suorum adjudicatione a synodo episcoporum quinque provinciarum diffinita, et a sedis apostolicae auctoritate sub anathematis interpositione sunt confirmata, sine audientia et consilio episcopalis concilii sacerdotum qui eum judicaverunt, sineque auctoritate Romani pontificis qui ipsa judicia confirmavit, inconsulta etiam Rhemensi Ecclesia, extra provinciam ejus, in qua baptizatus, et in clericum tonsus, atque per plures annos in Ecclesia publice sacras Scripturas legit, ubi sicut Africanum decrevit concilium cap. 58 postquam semel legit, ab alia Ecclesia inconsulte recipi non debuerat, sicut idem concilium cap. 21 [Col. 0060A] manifeste demonstrat, Lingonensem Ecclesiam pastore viduatam, ut ibi ordinaretur episcopus, sub nomine vocati episcopi usurpare praesumpsit, ejusque facultates, quae secundum Chalcedonense concilium (can. 25) penes oeconomum futuro debuerant reservari episcopo, suis suorumque usibus arrogavit; decernente ipso concilio ut eos qui ausi fuerint post diffinitionem magnae et universalis hujus synodi quidquam ex his quae sunt prohibita perpetrare, decrevit sancta synodus (can. 12) a proprio hujusmodi gradu recedere: et Antiocheno concilio, de damnatis aliquid praesumentibus de ministerio, ut nullo modo liceat eis nec in alia synodo spem restitutionis habere. Et ab hac praesumptione synodali auctoritate, cujus habemus constitutionem, revocatus, [Col. 0060B] jubente Domino, si peccaverit frater tuus, increpa illum, et si poenitentiam egerit, dimitte illi, per satisfactionis libellum propria manu firmatum recipere communionem, qua regulariter secundum Nicaenos et Chalcedonenses canones ac decreta Gelasii fuerat privatus, promeruit, sicut idem ipse libellus, qui prae manibus habetur ostendit. In quo sub jurejurando per sanctam Trinitatem unius deitatis professus est se nunquam et nusquam ad sibi interdictam praesumptionem, et ad graduum ecclesiasticorum administrationem ulterius aspiraturum, neque aliam hujusmodi temeritatem, qua pax Ecclesiae valeat perturbari, et quies sacerdotalis possit inquietari, scienter vel libenter ulterius moliturum. Quem libellum coram episcopis Pardulo Laudunensi, [Col. 0060C] Guntberto Ebroicensi, Aenea Parisii, coramque rege et quamplurimis aliis, nobis judicibus suis a synodo constitutis porrexit; decernente beato Gregorio, ut revertentes a schismate jurejurando profiteantur et subscribant, se nunquam ad schisma quo redierant reversuros. Et secundum traditionem Leonis papae scribentis ad Januarium episcopum (epist. 3): Saluberrimum est, inquit, et spiritalis medicinae utilitate plenissimum, ut sive presbyteri, sive diaconi, vel cujuslibet ordinis clerici, qui se correctos videri volunt, prius errorem suum damnari a se sine ambiguitate fateantur: ut sensibus pravis et dudum peremptis nulla aspirandi supersit occasio, nec ullum membrum Ecclesiae talium possit societate violari, cum per omnia illis professio propria coeperit [Col. 0060D] obviare. Et ad Flavianum Constantinopolitanum episcopum de erroneo ab ecclesiastica disciplina (epist. 12): Si, inquit, fideliter aut utiliter dolet, et quam recte mota sit episcopalis auctoritas vel sero cognoscit, vel si ad satisfactionis plenitudinem, omnia quae ab eo male sunt sensa, viva voce et praesenti subscriptione damnaverit, non erit reprehensibilis erga correctum quantulacunque miseratio, quia Dominus noster verus et bonus Pastor, qui animam suam posuit pro ovibus suis, et qui venit animas salvare non perdere, imitatores nos suae vult esse pietatis, ut peccantes justitia coerceat, conversos autem misericordia non repellat. Et item ad Anatolium Constantinopolitanum episcopum de Attico [Col. 0061A] presbytero scripsit (epist. 82), ut remota omni dubitatione Chalcedonensis synodi diffinitionem de fide, quam et apostolicae sedis firmavit auctoritas, profiteatur se per omnia servaturum, adjecta subscriptione manus propriae, quae in Ecclesia populo praesente recitetur. Quibus constat eos qui ab ecclesiastica traditione deviant per contemptum, taliter recipi debere: quoniam, ut Hilarus dicit (epist. 2), non minus in sanctarum traditionum delinquitur sanctiones, quam in injuriam ipsius Domini prosilitur. De quibus, si a sua professione vel subscriptione exorbitaverint, Carthaginense dicit concilium (concilium Carth. II, can. 13), Si quis, inquiens, contra suam professionem vel subscriptionem venerit in aliquo, ipse se honore privabit. Et sanctus [Col. 0061B] Gregorius ad Maximum episcopum Salonitanum de Andrea diacono dicit (epist. 125, lib. VII), quia flagitari judicium non debet de causa quam ipse judicavit. Sed quia contempta fuerat indebita praesumptione, non solum diffinitio synodalis episcoporum, sed et apostolicae sedis domni Benedicti papae auctoritas, opportunitate inventa, per venerabilem fratrem et coepiscopum nostrum Hodonem exemplar privilegii domni Benedicti sub fidei astipulatione dirigens domni Nicolai papae auctoritati, ab eo quod suus decessor firmaverat corroborari poposci: non ad injuriam, quod absit, sedis apostolicae, quasi ejus adhuc in ambiguum sententia duceretur, et ob id non sufficerent quae ab ea semel domni Benedicti papae auctoritate, ut inde quaestio nullis aliquando [Col. 0061C] temporibus oriatur, et aspirantes indebite anhelitus compressi funditus perpetuo maneant, fuerant confirmata: sed quoniam incauta praesumptio ut constitutio geminaretur exegit, quatenus si obstinatio permanere deligeret, se post tot prohibitiones diffinita impune non posse tentare cognosceret. Haec non per malitiam dicta, sed ne ut putarentur per vafritiem tacita, ad vestram notitiam necessarium duxi perducere, qui canonice cuncta per ordinem, quae in praefato fratre nostro Vulfado et collegis ejus gesta sunt, secundum praeceptionem domni nostri papae, examinare et subtilius investigare, et si quid justum piumque sensum fuerit, de illorum reformatione debetis perficere, ne quid forte praetermissum videatur, quod vobis scire, et unde a vobis conveniat [Col. 0061D] diffiniri.



EPISTOLA VII. AD NICOLAUM PAPAM, Per Egilonem missa cum actis synodi Suessionensis anno 866.
(Apud eumdem.)

Domino sanctissimo et reverentissimo Patrum Patri NICOLAO, primae ac summae sedis apostolicae et universalis Ecclesiae papae, HINCMARUS, Rhemorum episcopus, et vestrae sanctissimae paternitatis devotissimus famulus.

Decimo quinto Kalend. Septembris, indictionis XIV, secundum vestram apostolicam jussionem, ad Suessorum civitatem, cum fratribus ac coepiscopis [Col. 0062A] Rhemorum provinciae, archiepiscopis et episcopis illuc ex mandato vestro convenientibus occurrere festinavi, quo etiam dilectum fratrem nostrum Vulfadum venire commonui. Eos etiam fratres nostros de ipsius collegio, qui sub nostra cura degunt, mecum adduxi. Quos sicut mihi scribere dignati estis, justum quid vel pium sentiens, sine retractatione in suis ordinibus consensu ac judicio coepiscoporum Rhemensis provinciae restituere maturarem, si illos ab eisdem gradibus cum eorum tantum judicio dejecissem. Sed quoniam synodi episcoporum quinque provinciarum, quorum meo consensu expetierunt judicium, diffinitione fuere dejecti: et sicut melius sapientia vestra novit, sacri canones usque ad similem excommunicationis vindictam decernunt, [Col. 0062B] ut ab aliis dejecti ab aliis non recipiantur, minime autem restituantur, sed aut eorumdem aut majoris concilii episcoporum diffinitiones ac judicia praestolentur, aliorum opus in illorum restitutione nullatenus usurpare praesumpsi quos meo arbitrio ab officio non suspendi, et in praefata synodo episcoporum quinque provinciarum, non tantum non judicavi vel dejeci, verum nec cum judicibus eorum subscripsi, quia mihi commissae Ecclesiae filii finitimos episcopos juxta canones Sardicenses pro causa sua interpellarunt, et Africae provinciae canones hujusmodi vicinos episcopos audire, et inter eos ac proprium episcopum adhibitos ab eis episcopos jubent querimoniam diffinire. Unde humiliter obsecro, ne pro inobedientia mihi reputetis, quoniam eos non statim [Col. 0062C] restitui, qui ad synodum, sicut praecepistis, hoc solo meo ausu agere veritus, obedienter occurri, et his quae fratres et coepiscopi nostri, vestrae sanctissimae paternitatis devotissimi filii, vestra fulti auctoritate, de illorum restitutione decreverunt, secundum quod mystica Nicaena synodus, scribens ad dioecesim Ecclesiae Alexandrinae, de ordinatis a Meletio damnato episcopo elementi consilio statuit, videlicet ut mystica ordinatione firmati haberent honorem et ministerium, et proveheretur quilibet eorum in honorem episcopi in Ecclesia defuncti, si visus foret dignus, et eum populus elegisset, cum consensu Alexandrini episcopi, sub cujus cura dioecesis illa degebat, condecernente quodammodo similia Africano concilio de Donatistis, quae non vobis ut incognita ingeruntur, [Col. 0062D] sed ut notissima inculcantur, sacrorum canonum et sedis apostolicae manentibus constitutis paratissime annuere, et sollicitus servare unitatem spiritus in vinculo pacis, obtemperare curavi: reservato per omnia sententiae ac juris privilegio ejusdem apostolicae sedis, et salva diffinitione ac confirmatione exspectatae vestrae discretionis, atque auctoritatis. Et quia Synodo, per hunc venerabilem archiepiscopum Egilonem, qui interfuit actionibus, dirigente epistolam omnium nostrum, qui adesse potuimus, cum ipso voce loquentem, quoniam si eis manum porrigitis, vobiscum pariter porrigemus, Vulfado et ejus collegis pro disceptatione diversa judicantium, in eadem synodo omnibus consonanter [Col. 0063A] idipsum sentientibus, sedem apostolicam non fuit necessarium appellare. Idcirco hujusmodi legatum, qui meam vobis repraesentans personam, cujuscunque diversa sentientis allegationibus, quae modo nullae sunt, responderet, et vestram exinde diffinitionem referret, omisi dirigere, quia quae verbis et scriptis mihi per istum religiosum archiepiscopum exinde sequenda atque tenenda mandaveritis, pro scire et posse obedire et conservare curabo, sicut hactenus ea, quae inde fuerant statuta et confirmata, servavi. Nec causa inobedientiae missum meae subditionis cum hoc venerando archiepiscopo dimisi transmittere: sed quia sic intellexi in litteris vestrae auctoritatis contineri, tunc solum, ut verbis earum utar, si disceptantibus, vel fortassis alia atque [Col. 0063B] alia decernentibus nobis, praefati dejecti sedem appellaverint apostolicam, et ejus speciali se judicio damnari vel absolvi petierint, si ego, vel si Vulfadus, aut socii ejus, ad vos venire per nos non possemus, vicarios nostros ad hoc negotium ventilandum et finiendum, mox post consummatum concilium XV Kalend. Septembris praesentis XIV indictionis auctoritate vestra collectum, nostras praesentaturos vobis personas, nullam penitus excusationem praetendentes, utrique ad sedem beati Petri mitteremus. Unde supplico, ut merear scripto hinc vestram diffinitionem recipere, quam paratus sum, ut oportet, obnixius observare. Gestorum autem seriem de omnibus quae in concilio relata, examinata, atque reperta sunt, quae sicut veneranda decreta statuunt, [Col. 0063C] discretioni vestrae dirigi praecepistis, ut quae salubria videbuntur corroborentur: si forte aliqua supersunt epistolae synodali, quae debeant explanari, hic venerandus ac religiosus sanctitatis vestrae devotissimus filius, et unanimis frater ac consacerdos noster Egilo archiepiscopus, plena fidelique relatione apostolicae auctoritati vestrae poterit patefacere, et sicut ea visu et auditu comperit ac episcopaliter contulit intimare. Sed et de praefatis fratribus nostris, Rhemorum Ecclesiae filiis, ab Ebone post depositionem suam ordinatis, qui inter canonicos et monachos, urbanos et parochianos, una cum Vulfado apud nos non sunt amplius quam novem, de quibus sanctissima vestra paternitas mihi scripsit, ut cum dejectionis suae causam venire ad examen [Col. 0063D] optaverint, nullum ex his quilibet indignationem meam sustineat, nullum ad coepta peragenda per suggestionem meam patiatur incommodum, qualiter me antea et postea erga eos egisse in synodo fratres et coepiscopi nostri una cum eo repererint, sufficienter dignationi vestrae praevalet enarrare. Quorum salubrem ac singularem statum et cupivi et cupio, et quaesivi et quaero, et quorum dejectioni condolui, et statui eorum congaudeo. De Tetberga etiam regina, unde sublimitati vestrae ab humilitate mea mandari rogastis, quia Lotharium vel ipsam Tetbergam, postquam Arsenius venerandus episcopus et sanctae Ecclesiae Romanae apocrisiarius, ab Attiniaco palatio domni Caroli regis gloriosi perrexit, non vidi, certae [Col. 0064A] salubritatis rationem vobis mandare non valeo. Et alia manu. Deus omnipotens sanctitatem vestram, ad doctrinam et correctionem sanctae suae Ecclesiae, in suo apto servitio per annorum multa curricula conservare dignetur, domine sanctissime et reverentissime Patrum Pater in Domino. Data Kalendis Septemb., indict. XIV.



EPISTOLA VIII. AD EGILONEM ARCHIEPISCOPUM SENONENSEM. Romam euntem instruit de iis quae in synodo gesta sunt in causa Vulfadi, et quemadmodum in Urbe gerere se debeat.
(Apud eumdem.)

HINCMARUS, nomine non merito Rhemorum episcopus, ac plebis Dei famulus, sanctissimo et reverentissimo [Col. 0064B] EGILONI archiepiscopo, et charissimo ac unanimi atque fidissimo mihi, plurimam in Salvatore salutem.

Quanta fiducia vestra utar dilectione ex vestra mente pensare potestis. Non enim aliter in mente mea vos teneo, quam me alterum exceptis peccatis meis. Quapropter sicut in vobis et de vobis confido, et sicut vobis et pro vobis in omnibus esse cupio, ita erga me in omnibus sitis. Caeterum exemplar epistolae domni apostolici ad domnum Carolum, quod non mandastis, sed et exemplar epistolae mihi directae, sicut mihi mandastis, dilectioni vestrae transmitto. Exemplar autem epistolae, quae uniformiter per archiepiscopos istius regni directa est, vos habetis, sine qua ire non debetis. Mitto etiam vobis [Col. 0064C] capitula in quibus summa continetur de omnibus epistolis, quas pro ista causa nobis omnibus domnus apostolicus misit. Et necesse vobis erit ut ipsa capitula bene cognita habeatis, et memoria teneatis quae sparsim in ipsis epistolis continentur, ut si illi quos scitis more suo sua dicta involvere voluerint, habeatis veritatem quam illis respondere possitis. De scriptis denique quae porrexi in synodo, de quibus mandastis ut discernerem si vobis ad portandum necessaria forent, non mihi visum est vos ullam habere necessitatem: sed videtur mihi, quia si ostensa fuerint apostolico aut Romanis, ut aliquam dubitationem possint afferre domno apostolico, quasi contentiones inter nos fuerint in restitutione Vulfadi, et una cum vestro missatico suspecta synodi et mea [Col. 0064D] epistola fiat, inde aliquod impedimentum et dilatio ad ea quae senior noster cito obtinere vult de ipso Vulfado. Et puto non displicebit quibusdam, si aliqua occasio interciderit, unde ad illos sit ei necesse recurrere, et sicut mihi jam mandatum est, increscit apostolico et Romanis tanta legere. In scripto quippe quod primum dedi, nihil aliud habetur nisi quia ego non suspendi eosdem fratres ab officio, neque judicavi, neque a gradibus ecclesiasticis eos dejeci, neque cum judicibus eorum subscripsi, sed synodus episcoporum quinque provinciarum, et quod vos regulariter inde inveniretis, ego sine cunctatione sequerer secundum tenorem epistolarum domini apostolici: unde et synodus et ego rationem [Col. 0065A] reddimus in epistolis nostris domno apostolico, quare eos ego non restitui. Alterum autem scriptum ideo dedi, quia sicut scitis non putabat me Vulfadus ad illum condescendere velle; et licet non in mea praesentia, tamen audiebam per alios illum dicere interdum, Ebonem non fuisse regulariter depositum, interdum autem regulariter restitutum. Et ideo demonstravi eumdem Ebonem regulariter depositum, et non regulariter restitutum: qui damnatus anno Incarnationis Dominicae 835, IV Nonas Martias, et per decem et septem annos postea in carne vivens, suam sedem regulariter in synodo non repetiit, neque obtinuit, nec etiam suam canonicam restitutionem, aut a sede apostolica, aut a synodo regulariter factam, secundum canones et decreta [Col. 0065B] sedis Romanae ulli synodo in vita sua ostendit, et omnem quaestionem de illo secundum leges ecclesiasticas et humanas jam tricennale et eo amplius tempus excludit. Quoniam ut Leo ad Theodorum scribit (epist. 59, sub medium), quod manens in corpore non recepit, consequi exutus carne non poterit. De cujus depositione admodum plura habeo quam in synodo modo ostenderim, sicut et in ipso scripto in synodo est relectum, ubi me canonice electum et canonice ordinatum monstravi. In quibus sicut scitis et rex et omnes concordaverunt, scientes me non in duritia velle contra Vulfadum persistere, qui interdum etiam dicebat quod meus non esset clericus, angustians sicut scitis ut qualicunque modo gradus posset habere. Quae etiam scripta vobis non ad ostendendum [Col. 0065C] sed ad habendum mitterem, si notarius noster infirmus illa transcribere concurrisset.

Postea autem ostensa est synodus, cui ego non subscripsi; in qua ab ipsis, qui Ebonis damnationi interfuerunt, et verbis et scriptis atque auctoritatibus, coram rege comprobatum fuit, qualiter Ebo a se, juxta decreta Zosimi, Leonis, Joannis et Gregorii, per libellum professionis manu sua subscriptum, et a quadraginta tribus episcopis, secundum suam professionem et subscriptionem, regulariter depositus fuit, et regulariter restitutus non fuit: et ob id, secundum decreta Innocentii, qui scribens ad Martianum Naxitanum episcopum (epist. 28), jussit eos recipi in suis ordinibus quos Bonosus ante damnationem suam ordinavit. Postea scribens ad Rufum [Col. 0065D] et Eusebium ac caeteros Macedoniae episcopos (epist. 27), eos quos post damnationem suam idem Bonosus ordinavit, nequaquam recipi in ordinibus ecclesiasticis permisit, Et secundum decreta Zosimi ad Aurelium et ad universos episcopos per Africam et caeteras provincias constitutos (epist. 6), et ad Massiliensem Ecclesiam, et ad Patroclum Arelatensem episcopum, de his quos post damnationem suam Proculus ordinavit, qui se libello professionis suae subscripto in synodo deposuit; et secundum decreta Leonis et sacrorum canonum, qui excommunicato communicarunt in dejectione permanere isti fratres judicati fuerunt. Ostensa est etiam synodus episcoporum provinciae Bituricensis, cui praesedit [Col. 0066A] Rodulfus, manibus eorum subscripta; in qua ab ipsis qui interfuerunt, et ab Aiulfo qui unus fuit de judicibus Ebonis audierunt, comprobatum fuit eumdem Ebonem regulariter fuisse depositum. Deinde ostensa sunt privilegia domni Benedicti et domni Nicolai, qui suis subscriptionibus et Ebonis depositionem et istorum dejectionem confirmaverunt. Quae si omnia vobis longum fuerit enarrare, breviter poteritis dicere, quae bene firma tenere debetis, quia scitis quales sunt quidam; et peto ut non displiceat vobis quod talia vobis mando firma tenere debere, quasi me putem vobis sapientiorem, quia ex charitate hoc dico, et talia mihi a vobis mandari vellem, si tale missaticum haberem sicut vos habetis. Verba autem quae vos firma habere debetis, et etiam [Col. 0066B] vestri, si aliquis inde fuerit tentatus, ista sunt: Quia secundum tenorem epistolarum domni apostolici, sicut in eis scriptum habetur, cuncta per ordinem quae in istis fratribus gesta sunt canonice examinantes, invenistis Ebonem juste et regulariter depositum et non regulariter restitutum, et istos fratres non a me, sed a synodo episcoporum quinque provinciarum judicatos secundum sacros canones, et decreta Innocentii, Zosimi, et Leonis, sicut in synodali epistola continetur. Et quia in domni apostolici epistolis continetur ut quae statuta sunt non ducat dissolvenda, nisi sacris legibus inveniantur adversa; et in eisdem epistolis intelligens synodus ipsius benignitatem erga hos fratres, inventa est ista auctoritas Nicaeni concilii de ordinatis a Meletio [Col. 0066C] quondam damnato episcopo, quam episcopi in synodali epistola illi unanimiter mandant, ut priscis, sicut dicit Gelasius, pro sui reverentia manentibus constitutis, et salvis apostolicae sedis privilegiis, cum eorum etiam salvamento qui synodo subscripserunt, in qua fratres de quibus agitur fuere dejecti, per indulgentiam et auctoritatem ipsius in suis ordinibus recipi et provehi possint absque contradictione, migratis jam omnibus qui in Ebonis depositione fuerunt episcopis, excepto solo Rothado. Verum et illi episcopi, qui eidem Eboni post depositionem suam dicebantur communicasse, jam ad divinum judicium migraverunt, et aliis in eorum locis substitutis, ac per eos, ut ita dicamus, innumeris ordinatis, a nullo istorum fratrum restitutio contradicitur. [Col. 0066D] Tamen si vos non gravaret, multum vellem, ut omnem plenitudinem suprascriptam de Ebonis depositione, et de istorum adjudicatione domno apostolico referretis: quod sapientiae vestrae committo arbitrio, cui melius credo, quam si ipsa scripta transmitterem. Est etiam, quoniam si aliqua scripta per vos mitterem, et vos illa portassetis, nisi tantum epistolam synodalem, et meam epistolam concordantem eidem epistolae, scitis quales sumus: posset fieri ut aliquorum mentes inde contra nos scandalum sumerent; quod et modo in synodo quantum potui devitavi, ubi sicut comprobatum est istos fratres non judicavi, nec eidem synodo subscripsi. Et erant auctoritates canonicae, et decretorum sedis [Col. 0067A] Romanae pontificum, quibus ipsi episcopi hos fratres judicaverunt, et qui eidem synodo subscripserunt, me tacente necesse habebant hoc statuere quod judicaverunt et subscripserunt, aut contra professionem et subscriptionem suam euntes, secundum Carthaginense concilium se honore privarent; et privilegia sedis Apostolicae duorum pontificum qualia sunt, et quae confirmaverunt quod ipsi episcopi judicaverunt, ipsi vidistis et audistis. Tamen ne scandalum fieret, secutus exemplum Domini qui dixit ad Petrum: Nos censum non debemus, sed ne scandalizemus eos, videlicet qui censum exigebant, da staterem de ore piscis pro me et pro te (Matth. XVII, 26), vitato scandalo et praejudicio sedis apostolicae, ut non nos, sed ipsius auctoritas si voluerit, [Col. 0067B] solvat et immutet suam sententiam quam ligavit et confirmavit, servandam vidi unitatem spiritus in vinculo pacis, similiter et in hoc sicut et ibi, ut nullum ego scriptum mittam, nec vos aliud portetis, nisi quod cum rege et cum episcopis nobis convenit. Eamus simpliciter, quia sicut Scriptura dicit: Qui ambulat simpliciter, ambulat confidenter (Prov. X, 9). Sed si locum videritis, domno apostolico aperire debetis, quoniam multi jam dicunt, si illa firma non fuerunt quae tunc inde confirmata sunt, nec ista quae modo fiunt firma erunt. Et nihil est jam firmum quod episcopi et apostolica sedes decernunt; neque de nostris judiciis, nec etiam de excommunicatione curant; nec presbyteri a nobis degradati pro nostro judicio suum ministerium dimittent, quia nihil est [Col. 0067C] firmum quod agimus: sed sicut vult rex, et sicut nos aut odium movet, aut gratia, aut cupiditas, aut timiditas, ita et nostra et apostolicae sedis vadunt judicia. Et recordari debetis apostolico, qualiter de sua excommunicatione et propriae manus confirmatione fecit Guntharius. Qua de re providendum est in talibus, quia jam homines plus proclives et voluntarii sunt ad impune peccandum, quam ad regularem disciplinam suscipiendam et observandam. Et si domnus apostolicus a vobis quaesierit ipsas auctoritates, qualiter isti dejiciendi judicati fuerunt, potestis si vobis videtur illi respondere, quia unanimiter episcopi suum studium ad hoc converterunt, ut isti fratres restituerentur: unde illi miserunt auctoritatem quam invenerunt. Et quia non fuit [Col. 0067D] eorum studium ut in dejectione permanerent, illas auctoritates sacrorum canonum, et decretorum Innocentii, Zozimi, Leonis, quae supra dictae sunt, et illi sunt cognitae, ei transmittere omiserunt. De quorum restitutione, si Vulfadus in causa non foret, satis Ecclesia indurare potuisset, qui inter canonicos et monachos, urbanos et parochianos, una cum Vulfado non sunt amplius quam novem. Ego dico quod mihi videtur charitatis affectu; vestra autem prudentia, et ad haec et ad plura alia, Deo gratias satis sufficiet. Peto etiam ut ad hoc quod domnus apostolicus mihi scripsit de duritia Pharaonis, sicut in epistola mihi missa legitis, ei ex ordine condicatis quam benigne eosdem fratres et antea et [Col. 0068A] postea tractavi, sicut coram ipsis in synodo comprobavi, ne talem me aestimet, sicut me aemuli mei illi depingunt. Et habete exemplaria de epistola synodali, et de mea epistola: ut si aliqui inde quiddam voluerint dicere, postquam illas apostolico dederitis, habeatis earum exemplaria, et habeatis eas bene cognitas. Similiter satagite, ut illas epistolas, quas domnus apostolicus de ista causa facere jubebit, legatis antequam huc mittantur, ne aliquem dolum in eis scriptores, sicut dicuntur facere, possint imponere. Et non obliviscamini ut faciatis certum apostolicum, quia illa epistola quarti Leonis papae de istorum fratrum reclamatione, quam memorat in suis epistolis, istis Cisalpinis regionibus non innotuit, nisi per suas nuper missas epistolas; et rogate [Col. 0068B] aliquem de vestris memorosum hominem, qui vos saepe admoneat, quoniam occupati eritis, ut non obliviscamini impetrare gesta pontificum, ab initio gestorum Sergii papae, in quibus invenitur Ebo fuisse damnatus usque ad praesentem annum istius praesulatus, quia nos in istis regionibus satis hoc indigemus. Nam aliorum pontificum gesta, si vos non habetis, per me aut per Fulcricum habere poteritis. De omnibus istis quae dilectioni vestrae mando, qualiter vobis placeant, aut qualiter displiceant, quantum vobis placuerit et licuerit, et quae mitto qualiter ad vos salva pervenerint, per istum missum nostrum mihi litteris remandate. In conclusione autem vobis scribo, quod sanctus Petrus apostolus Apollinari dixit, quando eum Ravennam praedicare [Col. 0068C] transmisit, Dominus meus Jesus Christus mittat angelum suum coram te, qui custodiat vias tuas ante te, et annuat quae postulaveris.



EPISTOLA IX. AD EGILONEM EUMDEM ARCHIEPISCOPUM. De Gothescalco ejusque assertionibus, et de Prudentio episcopo, ut suggerat pontifici.
(Apud eumdem.)

Charissimo et fidissimo mihi plurimam in Christo salutem.

In aliis litteris ideo tanta vobis scripsi, ut haberetis rei ordinem et plenitudinem, ac veritatem de his quae fuerunt gesta in synodo, quia domnus apostolicus, sicut in vobis directa legetis epistola, cuncta [Col. 0068D] quae ibi gesta fuerunt plena fidelique narratione ad se referri praecepit, et animus vester, ad iter subitaneum et difficile occupatus, intendere forte ad cuncta non potuit, licet inde in epistola synodi sufficienter sit positum, et etiam de aliis quae scribo, mihi verbis vobiscum conferre non licuit, quae peto, sed et ista quae sequuntur, ut in talium manus non veniant, unde scandalum possit oriri. Post illas autem scriptas litteras, nuntiatum est mihi, de cella nostra, quae vocatur Altumuillare, monachum nostrum nomine Guntbertum aufugisse cum libris, et vestimentis, et caballis, et aliis etiam quae furari potuit. Qui saepe pro suis negligentiis regulariter correptus fuit: et quia saepe Gothescalco furtim se conjunxerat, et litteras [Col. 0069A] ei dederat, et ab eo acceperat, secundum regulam in gravioribus culpis missus fuit, et dicitur illius perversa doctrina depravatus. Et sicut mihi dictum est, quasi ipsius Gothescalci reclamationem vult perferre ad domnum apostolicum, videns qualiter illa adversum me, quae de istis partibus ad illum veniunt, suum cursum accipiunt. Et audiens, quod domnus apostolicus domno regi Carolo de me scripsit, quia semper me tegere non debet a talibus, nec valet: ut providerem ne pro eis tandem aliquando incurram quae non opto, et ipse frater et alii licenter quae volunt aut moliuntur, aut faciunt. Nam ego nescio in quibus domnus apostolicus tam saepe se texisse me dicat. Si enim de Rothado dicit, non singulariter mea auctoritas, sed episcoporum regni [Col. 0069B] domni nostri Caroli, ad quos contra me provocavit, eum dejecit, sicut subscriptiones eorum demonstrant. Si de istis ordinatis dicit, sicut modo comprobatum vidistis et audistis, ego eos non judicavi, neque dejeci, neque cum judicibus eorum subscripsi. Si de Gothescalco dicit, de quo, sed et de praefatis ordinatis, ab Arsenio scripto interrogatus scriptis rationem reddidi, eumdem Gothescalcum a duabus synodis damnatum, jubentibus episcopis postquam judicatus fuit custodiendum accepi, ne alios sua perversa doctrina noceret qui sibi prodesse nolebat. De quo etiam litteris domno apostolico suggessi, qualis ejus sit doctrina, et utrum vellet ut ei licentiam ad eum eundi darem, an alteri eum per suam jussionem commendarem, ne sine auctoritate duarum synodorum [Col. 0069C] diffinitionem dissolverem. Si illi placet per seipsum audire, mandet, et ego illum dimittam ut ad eum vadat: quia si rex illum non miserit, ego non habeo tantos custodes qui eum deducant. Si etiam illi placet ut alius eum recipiat, et suam doctrinam sive synodus, sive quilibet episcopus audiat, et si bona est sequatur, si prava est, ab eis qui eum audierint refellatur. Et illi quibus hoc commendaverit, facient de illo quod sacris regulis viderint convenire, sicut illi de eo fecerunt qui se sacras regulas intellexisse putarunt, nihil mea interest. Tamen si aliquis vos interrogaverit de sua doctrina, hanc esse illi respondere potestis, sicut et verba et scripta illius demonstrant.

1. Dicit enim deitatem sanctae Trinitatis trinam [Col. 0069D] esse, sicut sunt tres sanctae Trinitatis personae. 2. Dicit ita geminam esse Dei praedestinationem, ut sicut Deus quosdam ad vitam aeternam, ita quosdam praedestinaverit ad mortem aeternam. 3. Dicit quod non vult Deus omnes homines salvos fieri, sed tantum eos qui salvantur: omnes autem salvari quoscunque ipse salvare voluerit, ac per hoc quicunque non salvantur, penitus non esse voluntatis illius ut salventur. 4. Dicit quod non pro totius mundi redemptione, id est, pro omnium hominum salute et redemptione, Dominus et salvator noster Jesus Christus sit crucifixus et mortuus, sed tantum pro his qui salvantur. 5. Dicit exponens sententiam apostoli Petri, cum qui emit eos Dominum negantes, [Col. 0070A] Baptismi, inquit, sacramento eos emit, non tamen pro eis crucem subiit, neque mortem pertulit, neque sanguinem fudit. Unde latius dicta in suis scriptis inveniuntur, quae in altera schedula vobis mitto, ut si fuerit vobis visum, domno apostolico eam monstretis a me vobis directam, non ad illi ex mea parte ostendendam, sed ad vobis habendam. Sunt et alia quae dicit, quae mihi videntur esse perniciosa et fidei catholicae contraria, quae si ad hoc venerit probabunt sapientes atque catholici. Mihi de tantis ac talibus taliter impetito sufficit sedere in angulo domatis, et non conserere contentionum manus cum muliere litigiosa in domo communi: et sufficit ut sit mihi anima mea pro spolio. Nam idem Gothescalcus, vel quia jam tempus est ut veniat quod Paulus praedixit [Col. 0070B] apostolus de ultimis temporibus, vel invidia mei, quasi me tangat quod jussu episcoporum illum custodio, dicitur multos habere fautores, sicut habuit domnum Prudentium, sicut scripta ipsius testantur, quae a pluribus qui illa habent possunt proferri. Qui etiam, videlicet domnus Prudentius, in Annali gestorum nostrorum regum, quae composuit, ad confirmandum suam sententiam, gestis anni Dominicae Incarnationis 859 indidit dicens, Nicolaus pontifex Romanus de gratia Dei et libero arbitrio, de veritate geminae praedestinationis, et de sanguine Christi, ut pro credentibus omnibus fusus sit, fideliter confirmat et catholice decernit. Quod per alium non audivimus, nec alibi legimus. Unde quoniam ipsa gesta, quibus naec conscripta sunt, jam in plurimorum [Col. 0070C] manus devenerunt, necesse est ut taliter de hoc domno apostolico suggeratis, ne scandalum inde in Ecclesia veniat, quasi ipse quod absit talia sicut Gothescalcus sentiat. Et precor ut de mea parte nihil ei dicatur, quia commotum dicitur habere suum animum erga me, multis ad eum contra me scribentibus, et mihi derogantibus, ne scandalum in me inde retorqueat unde culpam non habeo. Ipsum autem Annale quod dico rex habet, et ipse est ille liber, quem coram vobis in Ecclesia, ubi vos nobis commendavit, coram vobis ab illo mihi praestitum ei reddidi. Plura denique vobis de ipso Gothescalco scribere poteram, quam perniciosus sit, et multo magis noxius erit multis, si ab ipsa custodia fuerit absolutus: quia pro certo talia dicit et talia facit, [Col. 0070D] in quibus evidenter cognoscitur aut daemoniacus esse, aut maniaticus: et scitis quoniam mania esse non solet absque daemone. Et si aliquis vos interrogaverit de ipsius custodia, talem esse veraciter illi respondere potestis: Quidquid fratres in cibo et potu habent, hoc ei quotidie sine ulla negligentia ministratur; vestimenta illi ad sufficientiam offeruntur, si vult ille accipere: ligna ad focum faciendum illi sufficienter dantur. In mansione in qua degit caminatum habet, et necessarium. Lavacra illi non denegantur: sed postquam in eamdem mansionem intravit, non solum corpus lavare noluit, verum nec manus, nec faciem. Antea enim, sicut illi testantur inter quos conversatus erat, turpissimus et adhuc [Col. 0071] quantum potest in sua turpitudine manet. Et sciatis quia maxima nausea in ista Ecclesia commovebitur, si ad synodum venire jussus fuerit, aut de ipsa custodia absolutus exstiterit. Quae non pro me dico, quia nulla mihi inde est cura nisi pro aliis, sed vos probabitis me verum dicere. Tales enim surgent qui adhuc latent.



EPISTOLA X. AD EGILONEM EUMDEM ARCHIEPISCOPUM. Gothescalci ejusdem doctrinae uberior expositio, quam praecedenti epistola promittebat.
(Apud eumdem.)

HINCMARUS, nomine non merito Rhemorum episcopus, ac plebis Dei famulus, sanctissimo et reverentissimo EGILONI archiepiscopo.

Si aliquis vos interrogaverit de Gothescalci doctrina, unde vobis jam quaedam scripsi, hanc esse interroganti respondere potestis, sicut et verba et scripta illius demonstrant. 1. Dicit enim deitatem sanctae Trinitatis trinam esse, sicut sunt tres sanctae Trinitatis personae. 2. Dicit ita geminam esse Dei praedestinatione, ut sicut Deus quosdam ad vitam aeternam, ita quosdam praedestinaverit ad mortem aeternam. 3. Dicit quod non vult Deus omnes homines salvos fieri, sed tantum eos qui salvantur: omnes autem salvari, quoscunque ipse salvare voluerit. Ac per hoc quicunque non salvantur, penitus non esse voluntatis illius ut salventur. Omnia, inquit Scriptura, quaecunque voluit Dominus fecit in coelo et in terra, in mari et in omnibus abyssis (Psal. CXXXIV, 6), etc.; In voluntate tua, Domine, cuncta sunt posita, et non est qui possit tuae resistere voluntati (Esther XIII, 9). Ergo non vult omnes salvos fieri, sed tantum eos qui salvantur, quia si vult quod non potest, omnipotens non est. 4. Dicit quod non pro totius mundi redemptione, id est non pro omnium hominum salute et redemptione, Dominus et Salvator noster Jesus Christus sit crucifixus, sed tantum pro his qui salvantur. 5. Dicit exponens sententiam apostoli Petri, eum qui emit eos Dominum negantes (II Petr. II, 1), Baptismi, inquit, sacramento eos emit, non tamen pro eis crucem subiit, neque sanguinem pertulit, neque sanguinem fudit. Unde latius dicta in suis scriptis inveniuntur. Ex quibus mortiferis capitulis quanta exitiosa prodeant, catholicus et litteratus quisque conspicere potest.

1. Hinc enim adinventione diaboli dicentis ad Adam: Eritis sicut dii (Gen. III, 5), pluralitas deorum inducitur, quoniam si trina est Deitas, tres dii erunt. Unitatem quippe in Trinitate, non eadem persona, sed eadem implet essentia, id est deitas, quae Trinitatis est unitas. Et in lege Domino dicente: Audi, Israel, Dominus Deus tuus Deus unus est (Deut. VI, 4). Et in Evangelio: Ite, docete omnes gentes, baptizantes eos in nomine Patris, et Filii, et Spiritus sancti (Matth. XXVIII, 19); et cantantibus [Col. 0072] seraphim: Sanctus, sanctus, sanctus Dominus Deus Sabaoth (Isa. VI, 3). Et concinente David: Benedicat nos Deus Deus noster; benedicat nos Deus, et metuant eum omnes fines terrae (Psal. LXVI, 8). Et confitente Paulo: Ex ipso, et per ipsum, et in ipso sunt omnia. Ipsi gloria (Rom XI, 36). Cum esse Deus unus dicitur, et in nomine, non in nominibus, credens quique baptizari praecipitur, et a seraphim ter Sanctus cantatur, et unus Dominus Deus Sabaoth confitetur, et a David ter Deus nominatur, et metui per omnes fines terrae unus oratur, et a Paulo post Trinitatis confessionem unus Deus glorificatur, trium personarum sanctae Trinitatis una deitas, quae Trinitatis est unitas, demonstratur. Ac per hoc, quantum ex se est, ista perniciosissima haeresi, idololatriae videlicet matre, a mystica Nicaena synodo gladio verbi Dei perempta, et ab isto nuper resuscitata, fides in qua baptizati sumus, et qua corde creditur ad justitiam, et ore confitetur ad salutem evertitur.

2. Liberi arbitrii opera, sive bona sive mala, nihil valere ad meritum, sed sive ad vitam sive ad mortem, cuncta Dei praedestinationem agere, ab ista prava doctrina enucleatur. A qua et reprobis tollitur meritum damnationis, et justis meritum aufertur salutis. Ac per hoc nec illi juste damnantur, qui justi esse non possunt: nec isti juste remunerantur, quia aliud quam justi esse non possunt. Nec injustis ergo quidquam acquirit meritum, nec in electis aliquid gratia operatur: sed in utraque parte et perditio et salus non est ex judicio propriae actionis, sed ex praejudicio Domini voluntatis, totumque Dei opificio reputabitur. Non enim potest dicere figmentum ei qui se finxit, Quare me fecisti sic? Non igitur aliquis libero arbitrio condemnabitur, nec quisquam pro gratia misericordias Domini in aeternum cantabit. Si enim, quod caecus iste in meridie palpans non videt, liberum non esset arbitrium, unde totus in massa perditionis Adam perditus, cum suis etiam additis juste judicaretur mundus? Et rursum, nisi Dei gratia esset, quomodo ex eadem massa perditionis electus, id est, gratia lectus salvaretur mundus? Misericordia, inquit psalmus, et veritas obviaverunt sibi, justitia et pax osculatae sunt (Psal. LXXXIV, 11). Misericordia quidem est, qua salvantur electi: veritas autem est, qua in massa perditionis deseruntur relicti. Justitia quidem est, quia non assumuntur reprobi: pax vero his est, qua de una eademque massa perditionis gratia fiunt probi. Unde Paulus dicit: Stipendia enim peccati mors, gratia autem Dei vita aeterna (Rom. VI, 23).

3. Sed et male interpretando Scripturam: Omnia quaecunque voluit Dominus fecit in coelo et in terra, in mari et in omnibus abyssis (Psal. CXXXIV, 6); In voluntate tua, Domine, cuncta sunt posita, et non est qui possit tuae resistere voluntati (Esther XIII, 9), iniquus Deus, qui infert iram his qui contra praedestinationem et voluntatem [Col. 0073A] ejus salvari non possunt, et his qui alieno, id est primi parentis peccato venditi sunt, et pro quibus non est data redemptio, ab illo asseveratur. Et vel non intelligens, vel scienter mendaciter interpretans ex Scripturis quod bene et vere dictum est, dum Deum infirmum dicere vitat, iniquum facit, dedignans, usus pessimo praeceptore seipso, ab alio discere qualiter debeat intelligere, quia sunt quaedam quae dicitur non posse omnipotens, docente Paulo, Deus fidelis permanet, seipsum negare non potest (II Tim. II, 13). Qui etiam mutari, mentiri, falli, peccare, miser fieri, vinci ac mori non potest. Quae et his similia si posset, vel si haec velle posset, omnipotens non esset. Unde nunc longum est scribere, et si hic nebulo in his sanum sensum haberet, [Col. 0073B] in hac sententia non erraret, qui dum dedignatur fieri discipulus veritatis, si ei liceret, magister fieri vellet erroris.

4. Necnon et loquente de seipso in magno Petro: Non tardat Dominus promissis suis, sed patienter agit propter vos, nolens aliquos perire, sed omnes ad poenitentiam reverti (II Petr. III, 9); et in divino Paulo: Omnes homines vult salvos fieri, qui dedit redemptionem semetipsum pro omnibus (I Tim, II, 4, et 6); et: Gratia Dei pro omnibus gustavit mortem (Hebr. II, 9); et: Si unus pro omnibus mortuus est, ergo omnes mortui sunt, et pro omnibus mortuus est Christus (II Cor. V, 14); et in propheta cum juramento propter incredulos: Vivo ego, dicit Dominus, [Col. 0073C] nolo mortem peccatoris, sed ut convertatur et vivat. Et in omni catholica Ecclesia, quae pro omnibus hominibus ex traditione apostolica illi supplicans, legem hinc credendi lege nobis statuit supplicandi, veritatem mendacem dogmatizat. Et cum Christus de diabolo dicat: Mendax est ab initio, et pater ejus (Joan. VIII, 44), si idem Christus juxta istius doctrinam mendax est, suis ipsis verbis, quod nefas est dicere, similis ei, id est diabolo, mendax esse convincitur. Est autem Deus verax, et Gothescalcus mendax: quia unus idemque Sol justitiae Christus, ut repararet omnium vitam, recepit omnium causam, inde in omnes manante justitia, ubi est omnis humana suscepta natura, non culpa, qui omnibus ortus est, omnibus venit, et pro omnibus [Col. 0073D] passus est, et omnes vult salvos fieri qui pro omnibus passus est; sed non ab omnibus videtur, et non omnes salvantur. Lux enim lucet in tenebris, et tenebrae eam non comprehenderunt: quod non pertinet ad culpam lucis, sed ad tenebrarum. Lux quippe venit in mundum dicens: Ego sum lux mundi: qui sequitur me non ambulat in tenebris, sed habebit lumen vitae (Joan. VIII, 12). Sed dilexerunt homines tenebras magis quam lucem. Erant enim eorum mala opera. Et item comprehendentibus lucem tenebris, ipsa lux per Apostolum dicit: Fuistis aliquando tenebrae, nunc autem lux in Domino (Ephes. V, 3). Quod autem quidam sequentes lucem salvantur, salvantis est donum; et quod quidam in tenebris [Col. 0074A] remanentes pereunt, pereuntium est meritum. Universae enim viae Domini misericordia et veritas. Ut enim reus damnetur, inculpabilis Dei justitia est; ut autem reus justificetur, ineffabilis Dei gratia est. Et redemptio humani generis omnibus proposita est, sed fidelibus dat salutem. Sic enim dilexit Deus mundum, ut Filium suum unigenitum daret; ut omnis qui credit in eum non pereat, sed habeat vitam aeternam; qui autem non credit, jam judicatus est (Joan. III). Quod et Dominus ostendit quando sacramenta passionis suae discipulis et apostolis suis tradidit dicens: Hoc est corpus meum, quod pro vobis tradetur (Luc. XXII, 19); et: Hic est sanguis meus, qui pro vobis et pro multis effundetur (ibid.). Utrumque enim in Evangelio invenitur. Inter quos, quibus haec tradidit, [Col. 0074B] erat et Judas, reproborum tenens partem, sicut et caeteri discipuli electorum partem ferebant. Idem quippe non pro omnibus sed pro multis dixit, quia non omnes credituri erant. Effusio enim sanguinis Christi, justi pro injustis, tam fuit dives ad pretium, ut si universitas captivorum in redemptorem suum crederet, nullum diaboli vincula retinerent. Qui autem non credunt, ipsi sibi damnationem acquirunt. Nam sicut incarnatio, praedicatio, miracula, ita et mors Christi, salus et honor est credentibus, non credentibus autem lapis offensionis et petra scandali, veluti in Scripturis multoties et passim qui legunt inveniunt, et in natura creaturarum conspicitur, per quas invisibilia Dei cognosci a Paulo dicuntur (Rom. I, 20). Unus namque ac [Col. 0074C] idem sol lutum stringit, et ceram liquat, et conditor ac redemptor, atque salvator noster, non alia cogitatione justus adjuvat, atque alia injustos damnat: sed una eademque vi naturae singularis, sibi semper indissimilis, dissimilia disponit una praedestinatione sua, quae semper in bono est, et sic est gemina, sicut unus sanctus Spiritus et duo ejusdem data, una charitas et duo ipsius praecepta. Una Dei praedestinatio, aut ad donum pertinens gratiae, aut ad retributionem justitiae. Non ut Deus reprobos praedestinasse credatur, quod absit, ad poenam, sicut creditur electos praedestinasse ad gloriam, et eis gloriam praeparasse perennem; sed ejus praedestinatione, veluti ei canitur a propheta: Misericordia et veritas praecedent faciem tuam (Psal. LXXXVIII, 15), [Col. 0074D] per misericordiam conferantur quae ad donum pertinent gratiae, et ad veritatem justi judicii referantur quae redduntur retributione justitiae. Bonus est enim et justus in omnibus Dominus, quoniam bonum est cum debitum redditur, et justum est, cum indebitum sine cujusquam fraude donatur, sicut scriptum est: Cui vult miseretur, et quem vult indurat (Rom. IX, 18). Miseretur nimirum Deus, gratis impartiendo misericordiam, et auferendo nequitiam: obdurat autem, non impartiendo malitiam, sed juste non impartiendo misericordiam; sicut dicitur obdurasse cor Pharaonis, id est per gratiam non emollisse, et tradidisse quosdam in reprobum sensum, id est, ex retributione justitiae per gratiam non [Col. 0075A] liberasse a reprobo sensu. Et multa alia hoc genere locutionis dicta, in Scripturis inveniuntur.

5. Et qui locutus est per prophetas, dicente Dei Spiritu per apostolos et evangelistas: Unus est Deus, una fides, unum est et baptisma (Ephes. IV, 5); in quo sanctificatio spiritus per aspersionem fit sanguinis Christi, quo redempti sumus de vana nostra conversatione paternae traditionis (I Petr. II). Sanguis enim ejusdem Jesu Christi Filii Dei emundat nos ab omni peccato (I Joan. I, 7), qui venit per aquam et sanguinem Jesus Christus, non in aqua solum, sed in aqua et sanguine. Et Spiritus est qui testificatur quoniam Christus est veritas: quia tres sunt qui testimonium dant, spiritus, aqua et sanguis, et tres unum sunt (I Joan. V, 6). Spiritus utique sanctificationis, [Col. 0075B] et sanguis redemptionis, et aqua baptismatis, quae tria unum sunt, et individua manent, nihilque eorum a sui connexione sejungitur. Et hac fide vivit et proficit catholica Ecclesia, mundata lavacro aquae in verbo, quoniam non est unum, et salutare baptisma, quod in eadem catholica celebratur Ecclesia, vel aqua sine verbo, vel verbum sine aqua; sed cum accedit verbum ad elementum, efficitur sacramentum, spiritu qui in principio ferebatur super aquas sanctificatum, quod uno militum lancea aperiente latus Christi in cruce, continuo exivit de secreto divinae humanitatis et humanae divinitatis, scilicet sanguis et aqua, unde lavacro rigatur et populo Ecclesia credentium, quorum corda fide quae datur per spiritum purificantur, quique spe salvi [Col. 0075C] fiunt, quoniam charitas Dei diffusa est in cordibus nostris per Spiritum sanctum qui datus est nobis (Rom. V, 5), in quo credentes signati sumus spiritu promissionis sanctae. Et item, eodem dicente Apostolo: In quo signati sumus in die redemptionis (Ephes. IV, 30), id est in eodem sacramento baptismatis, in quo nulla est discretio renatorum, dicente Apostolo: Quicunque baptizati sumus in Christo, in morte ipsius baptizati sumus (Rom. VI, 3); et: Quicunque in Christo baptizati estis, Christum induistis. Non est Judaeus neque Graecus, non est servus neque liber, non est masculus neque femina, omnes enim unum estis in Christo Jesu (Gal. III, 27). Quoniam quos aut sexus in corpore, aut aetas discernit in tempore, ab immaculato divini fontis utero omnes in unam parit [Col. 0075D] gratia mater infantiam, et renatus ex aqua et Spiritu, non solum spiritalis, sed etiam invisibiliter fit spiritus, et per adoptionis gratiam Dei Filius, cum visibiliter videntibus appareat caro et hominis filius. Contra quae omnia, ipsius unius ejusdemque baptismatis veritas isto pestilentissimo dogmate evacuatur, quod nullam credentibus spem salutis relinquit, nec a quo credentes salutem sperare possimus, faciens Deum iniquum atque mendacem, et personarum acceptorem, dimittit. Quae, sed et aliae ipsius blasphemiae, Scripturarum auctoritate, et catholicorum traditione, qui in se loquente Domino, a cujus facie est sapientia et intellectus, et qui docet hominem scientiam, haec prava in directa et [Col. 0076A] aspera in vias planas fecerunt, facile posse revinci cognoscitis. Non igitur est perfunctorie transeundum quod Coelestinus scripsit pro talibus atque de talibus (epist. 8, ad episcop. Galliae). Merito, inquiens, causa nos respicit, si silentio faveamus errori. Ergo corripiantur hujusmodi; non sit his liberum habere pro voluntate sermonem. Desinat, si ita res sunt, incessere novitas vetustatem; desinat Ecclesiarum quietem inquietudo turbare. Alioquin, ut Leo dicit, inferiorum ordinum culpae ad nullos magis sunt referendae, quam ad desides negligentesque rectores, qui inultam saepe nutriunt pestilentiam, dum necessariam dissimulant adhibere medicinam. Multa vobis scribere poteram de his, sed et de aliis exitiosissimis dictis hujus procacissimi hominis, si [Col. 0076B] licuisset, et antea hinc vobis scribere meditatus fuissem. Sed quia in articulo jam profectionis missi nostri, quem ad vos dirigebam, nuntiatum est mihi, habitu tantummodo monachum nostrum, ejusdem Gothescalci complicem, in partes Italiae quo pergitis, cum his quae furari de monasterio potuit aufugisse, necessarium duxi, accito notario, vel haec parva et tumultuario sermone quae mens ori suggessit emissa, vestrae sapientiae intimare; ut si forte isdem pestifer in illis partibus de zizania magistri sui aliqua seminaverit, et a quibusdam inde interrogati fueritis, habeatis quae illis de doctrina ejus certa respondere possitis, et ne pro multis detentus missus noster tam diu morari cogeretur, ut ei necesse foret vos longius sequi.



EPISTOLA XI. AD NICOLAUM PAPAM. Respondet increpatoriis ejus litteris, purgans se de tumore ac dolo, et de objectis in causa Ebonis et Vulfadi, tum de Benedicti papae privilegio, et Actis synodi Suessionensis, deque immoderato usu pallii.
(Apud eumdem.)
[Col. 0076C]

Domino sanctissimo et reverentissimo Patrum Patri NICOLAO, primae ac summae sedis apostolicae et universalis Ecclesiae papae, HINCMARUS, Rhemorum episcopus, et vestrae sanctissimae paternitatis devotissimus famulus.

Decimo tertio Kalend. Junii praesentis XV indictionis, mandatus a domno nostro, devotissimo filio [Col. 0076D] vestro, Carolo rege glorioso, obviam illi eunti ad colloquium fratris sui Ludovici regis gloriosi ad Metis civitatem, quo secum me duxit, ad palatium ejus quod Salmontiacus dicitur in Laudunensi parochia veniens, et secundum jussionem illius fratres nostros de Vulfadi collegio mecum ducens quo et fratres ac consacerdotes nostri, Rothadus Suessorum episcopus, et Hincmarus Laudunensis episcopus convenerunt, conveniente etiam praefato dilecto fratre nostro Vulfado, litteras sanctissimae paterninitatis et praecellentissimae auctoritatis vestrae coram eodem domno rege et praedictis fratribus nostris, ab Egilone venerabili archiepiscopo Sennensi accepi. In quibus, sed et in litteris generaliter ad episcopos qui [Col. 0077A] in synodo vestra auctoritate congregata apud Suessiones fuerunt ibidem relectis, tantas et tales increpationes indignitati meae a dignitate vestra illatas inveni, sicut peccata mea merentur. Unde si praesens corpore vobis adessem, quod sanctus Spiritus per os beati Benedicti in Regula ab ipso dictata praecipit, sine cunctatione vel aliqua mora exsequi procurarem. Si quis, inquit, frater pro quavis minima causa a quocunque priore suo corripitur, quolibet modo vel si leviter senserit animos prioris cujuscunque contra se iratos vel commotos quamvis modice, mox sine mora tandiu prostratus in terra ante pedes ejus jaceat satisfaciens, usque dum benedictione sanetur illa commotio. Quod quia corporaliter ante vestrae sanctitatis vestigia implere non valeo, mente [Col. 0077B] et spiritu ubicunque sum cum debita mentis devotione adimpleo, suadente beato Gregorio, sanctitatis vestrae praedecessore, atque dicente in expositione evangelicae sententiae: Si offers munus tuum ad altare (Matth. V, 23), ac reliqua. Debemus, inquit, ad proximum quamvis longe positum longeque disjunctum mente ire, eique animum subdere, humilitate illum ac benevolentia placare; et scilicet conditor noster, dum tale placitum nostrae mentis aspexerit, a peccato nos solvet, quia munus pro culpa sumet. Et quia tempus annuum, quod in litteris humilitati meae directis de causa fratris Vulfadi collegarumque ejus inveni, ex benignitatis vestrae commotione mihi concessum intellexi, diutius sustinere passus non fui, quin post reversionem de praefato [Col. 0077C] itinere, nunc consequenter isto qui instat mense Julio praesentis XV indictionis, cum domno nostro rege in hoste ex omni regno suo collecta contra Brittones et Nortmannos illis conjunctos, sicut et caeteri confratres ac consacerdotes nostri, secundum nostrarum regionum gravem consuetudinem, cum suis vadunt, quam longe infirmitate attritus potero, cum hominibus commissae mihi Ecclesiae perrecturus, quantocius potui vestrae sublimitati satisfacturus, has humilitatis meae litteras ad vestrae sanctitatis vestigia, quoniam propter insidias principum mihi infestorum, quibus ad sua vota placere non audeo, aperte non valui, modo quo potui transmittere maturavi. Denique post praefatas vestrae auctoritatis epistolas, relectum est in supradicto loco decretum [Col. 0077D] vestrae praeceptionis de restitutione praedictorum fratrum nostrorum, et quod decrevistis libenter amplexi sumus. Et quod praefatus venerandus archiepiscopus Egilo mihi ex vestro mandato inde injunxit, sine retractatione exsequi procuravi. Qua de re nil aliter, nisi veluti a vestra auctoritate est diffinitum, in postmodum repetere cupio, sicut in processu horum doloris mei apicum pro commotione erga me vestra explanans plenius inculcabo; in quibus, ut legitur, a doloroso dictum: Si locutus fuero non quiescet dolor meus, et si tacuero non recedet a me (Job XVI, 7). Scio enim quia nisi multam rubiginem in me conspiceret fictor meus, non toties me isto igne purgationis, ex apostolicae sedis auctoritate quorumdam [Col. 0078A] factione adversus exiguitatem meam commota, tam duriter constaret, et utinam expurgaret. Sic enim bonae memoriae domnus Lotharius in initio ordinationis meae, apud Sergium, et postea apud successorem ipsius Leonem, pro contentione regni quam erga fratrem suum habebat domnum Carolum, cujus obsequiis fideliter adhaerebam, sategit. Unde postea, Deo inspirante, poenitentiam egit, et litteris ad sedem apostolicam missis quod excesserat corrigere studuit. Per quos etiam serenissima sanctitatis vestrae tranquillitas erga indignitatem meam toties et adeo sit commota, non debet a me conquiri, nec indebitis suspicionibus debeo agitari.

Duo tamen sunt, quae tenere ne veraciter puto, et [Col. 0078B] tertium quod in mente mea cognosco. Scilicet quia commotio animi vestri erga humilitatem meam, non ex vestris propriis motibus, sed alienis procedat suggestionibus. Et si vera essent quae vobis de me a quibusdam audio dicta, non solum merito erga me taliter moveremini, verum et incomparabiliter severius quam moveamini zelo rectitudinis accenderemini. Sed gratias illi, cujus gratia sum id quod sum, quia perhibente mihi testimonium conscientia mea, licet in aliis sim peccator, tamen in his de quibus me apud auctoritatem vestram audio denotari, non talis sum in oculis divinis, qualis depingor in auribus humanis. De tumore namque erga sedem apostolicam, omnium Ecclesiarum matrem atque magistram, jam apud sanctae recordationis Sergium atque Leonem [Col. 0078C] fueram denotatus; sed debitis obsequiis, cooperante Domino, quocunque se locus mihi praebuit, monstravi quod fidelis et devotus, humilis quoque atque subjectus semper in omnibus et ubique erga sedem apostolicam et ejus rectores exstiterim; et modo cum tumore, quem quantum potui ab ineunte aetate vitavi, dolositate atque crudelitate, apud sanctam et prudentissimam simplicitatem vestram videor denotari. Qui postquam sensualiter percepi dictum a sancto Spiritu et imprecari a sancta Dei Ecclesia, de his qui in corde et corde loquuntur: Disperdat Dominus universa labia dolosa (Psal. XI, 4); ac, muta fiant labia dolosa (Psal. XXX, 19); et ut virum sanguinum, ita nihilominus et dolosum abominari a Domino (Psal. V, 7), dolositatem et crudelitatem [Col. 0078D] quasi a facie colubri fugiens exsecrari curavi (Eccli. XXI, 2) sciens beatos esse misericordes, et judicium illi futurum sine misericordia, qui non facit misericordiam. De quibus vitiis in istis partibus Ecclesia mihi commissa, sed nec vicinae Ecclesiae adversum me hactenus fuere conquestae, sed nec modo conqueruntur. Unde datur intelligi quoniam illi qui de me ista falso disseminant, si vel similitudines aliorum criminum in me percepissent (quod non ad excusandum excusationes in peccatis fateor), utique vobis non tacuissent. Sed benedictus Dominus, qui hactenus non dedit me in captionem dentibus eorum, qui saepe expugnaverunt me a juventute mea, et non potuerunt mihi, protegente Domino [Col. 0079A] qui de multis tribulationibus eripuit me, in quem spero quia et adhuc eripiet.

Haec, domine et Pater sanctissime, cum omni animi contritione, et qua possum humilitate deposco, ut pensantes quanto cordis moerore sint dicta, non aspernanter accipiatis, et non subdole auctoritati vestrae subjectionem meam scripsisse vobis a quoquam persuaderi sinatis. Nec ea quae modo dignationi vestrae scribere fisus de clementia vestrae benignitatis praesumo, ad hoc scripta intelligatis, quasi increpationibus vestris duriter susceptis, contumaci corde resistere, et quae scripsistis irreverenti fronte vel erecta cordis cervice dissolvere, aut vestris apostolicis jussionibus vel diffinitionibus resultare modo quolibet vel in modico velim, qui [Col. 0079B] sicut domino famulus et patri filius, in omnibus satisfacere et parere apostolicae vestrae autoritati desidero.

Caeterum de Ebone, de quo humilitati meae sanctitatis vestrae sublimitas scripsit, multa et in regum et in gestis episcoporum, qui jam nos ad Dominum praecesserunt, et adhuc nobiscum in suis monumentis atque subscriptionibus vivunt, habentur, quae apud nos et apud alios in nostris regionibus conservantur, multa etiam in scrinio sanctae et summae sedis Romanae haberi non dubito. Unde ne videar quasi mei causa mortuo derogare, et sepulti reprehensibilia gesta velle resuscitare, de actis quae apud nos exinde conservantur, cur et qualiter depositio ejus acciderit, rationabilius videtur a nobis [Col. 0079C] sileri, quam pleniter et ex ordine dici. Sed et contra multiplicem sapientiam vestram, quae excedit nostrum sensum atque intelligentiam, et contra vestram summam auctoritatem, quae supereminet nostram subjectionem, de illius qualicunque depositione quamcunque contentionem, quod absit, conserere, vel quamcunque resultationem inire non volo, non praesumo, non debeo. Praesertim cum et ipse, et illi qui eum non clamantem vel resistentem, sed potius, quantum ab eis qui interfuerunt videri potuit, sponte conniventem, ante triginta et tres annos jam evolutos judicaverunt, illic procul dubio sint, ubi unusquisque sub tanto judice, cujus oculis nuda et aperta sunt omnia, non possunt perdere sui meriti qualitatem. Verumtamen ut pauca ex eorum [Col. 0079D] gestis ob rei notitiam vobis suggerendam commemoremus, Hildemanno Ecclesiae Belgivacorum episcopo calumniis, quibus fuerat denotatus, regulari satisfactione exuto, Ebo, qui pridem cum aliis archiepiscopis et episcopis libellum, quem habemus, de restitutione imperatoris Ludovici manu sua cum additamento archiepiscopi edidit, in eadem synodo secundum traditionem apostolicae sedis, velut Zosimus de Proculo, Joannes de Contumelioso, Gregorius de Paulo decernentes ostendunt, et sicut Gregorius multoties de episcopo non valente pro infirmitate corporis ad ministerium episcopale assurgere, quod si voluerit hoc modo, videlicet dato libello, ab episcopatu se removere valeat scripsit, [Col. 0080A] datis litteris in abdicationem sui sacerdotio se sponte amovit. Quem, ut Alexander papa in decretis suis ostendit, metus aut vis vel fraus, quae a nemine pertulit, innoxium vel excusabilem reddere nequiverunt; neque, ut Gregorius de Pompeio monstrat, violentia aut afflictio, quae a nullo sustinuit; nec etiam reclamatio ad apostolicam sedem, quam praesens in judicio non emisit, ei consulere debuerunt, qui nullo cogente, nec etiam postulante, sed propria sponte, conscius criminum, de quibus partim in synodo fuerat accusatus, partim autem, nisi locum peteret quaerendi consilium cum quibusdam episcopis, foret nihilominus accusandus, et de quibus se purgare non poterat, secundum eorumdem episcoporum consilium, sequentium Africanum concilium [Col. 0080B] propter Ecclesiae opprobrium, et insolentem insultationem saecularium, ne dignitas sacerdotalis pollueretur, libellum temperantia, quam beatus Leo ad universos episcopos per Campaniam et Samnium caeterasque provincias decrevit, manu sua subscriptum, propriaque confessione attestatum, synodo sine ulla resultatione porrexit. Et Africani canones testimonio episcopi, etiam de se mentientis, adeo credi debere dicant, ut episcopatum amittat, sicut et Dominus in Evangelio monstrat dicens: Ex ore tuo te judico (Luc. XIX, 22); et: Ex verbis tuis justificaberis, et ex verbis tuis condemnaberis (Matth. XII, 37); et David propheta mentiendi quod occiderit Saul: Sanguis tuus super caput tuum: os enim tuum locutum est adversum te (II Reg. I, 16). Et sanctus [Col. 0080C] Gregorius de Andrea: Quia flagitari judicium non debet de causa quam ipse judicavit, quia si verum de se confessus fuit (sicut in libello suae professionis quem habemus scriptum est, cujus exemplar cum exemplari notitiae synodalis sanctae memoriae Leoni papae directum est, in quo pro reatibus suis a pontificali ministerio alienum se reddidit, et alium in loco suo absque repetitione canonica consecrari decrevit), tanquam criminosus suo testimonio a ministerio pontificali cessare, et juxta Leonis et Gregorii decreta, ad promerendam misericordiam Dei, privatam secessionem expetere debuit. Et si falsum de se protulit, tanquam falsus contra semetipsum testis abjiciendus fuit, prohibente Domino: Non loqueris contra proximum tuum falsum testimonium [Col. 0080D] (Exod. XX, 16). Quod si non licuit contra proximum, multo minus contra semetipsum. Et idcirco, ut judices sui dixerunt, juste et rationabiliter a pontificali ministerio alienum una cum ipso eum reddiderunt. De quibus, quantum rescire possumus, qui in nomine episcopi tunc fuerunt, in istis Cisalpinis regionibus nemo in corpore vivit, nisi solus Rothadus; licet adhuc plures supersint qui Ecclesiam et provinciam suam eum prius nullo impetente deseruisse contra regulas sacras noverunt, et post ejus depositionis ordinem cognoverunt. Et Apostolus testamentum dicit in mortuis confirmatum (Hebr. VII, 9). Verum et de his qui me in illius loco ordi naverunt, non habentur superstites, nisi praefatus [Col. 0081A] Rothadus et Erpoinus; quamvis in istis provinciis, Rhemorum scilicet, Trevirorum, Agrippinensium, Moguntinae, Lugdunensium, Arelatensium, Narbonensium, Rothomagensium, Turonensium, Senonum, Bituricensium, Burdegalensium, non facile plures inveniri possint episcopi, vel presbyteri, aut diacones, qui aut ab illis non sint ordinati, qui in Ebonis depositione fuerunt, et me quidam eorum et ab eis ordinati ordinaverunt, aut qui in ordinatione mea consentientes non subscripserunt, seu qui a me aut ab illis non sint ordinati; quos ego Dei gratia ordinavi. Qui post decennium quam idem Ebo, sicut Cisalpini episcopi dixerunt, depositus fuerat, et sine regulari repetitione vel reclamatione permanserat, atque post annum quam a Sergio papa [Col. 0081B] sententiam notam susceperat, quam rectissime auctoritas vestra, ut videlicet divinae legis oraculum, in epistola synodali per Egilonem directa nobis exposuit, in synodo apud Belgivacum civitatem Rhemensis provinciae, a clero et plebe Rhemorum metropolis, sed et ab episcopis ejusdem provinciae petitus et electus, et cum decreto canonico praesentia et unanimitatis consensu omnium suffraganeorum ipsius metropolis, cunctis acclamantibus, nullo autem reclamante vel contradicente, regulariter in eadem Ecclesia sum ordinatus, sicut epistolae de ordinatione mea sanctae memoriae Leoni papae directae, et scripta ecclesiasticae traditionis, quae in Rhemensi Ecclesia conservantur, ostendunt. In quibus inter caetera secutos se fore dixerunt [Col. 0081C] episcopi, ordinatores videlicet mei, auctoritatem Africani concilii, quod missis episcopis, Ecclesiae diutino tempore pro fuga Equitii destitutae jussit ordinari episcopum. Et Damasi papae decreta, ad Paulinum episcopum (epist. 3) a congregata in urbe Roma synoda directa, de episcopis adhuc etiam in statu suo manentibus, et contra regulas transmigrantibus. Eos, inquit, qui de Ecclesiis ad Ecclesias migraverunt, tandiu a communione nostra habemus alienos, quandiu ad eas redierint civitates in quibus primum sunt constituti. Quod si alius, alio transmigrante, in loco viventis est ordinatus, tandiu vacet sacerdotii dignitate qui suam deseruit civitatem, quandiu successor ejus quiescat in Domino

[Col. 0081D] Ego autem decernentibus sacris canonibus Carthaginensis concilii, ut quicunque clerici vel diaconi, pro necessitatibus Ecclesiarum non obtemperaverint episcopis suis, volentibus eos ad honorem ampliorem in sua Ecclesia promovere, nec illic in gradu suo ministrent, unde recedere noluerunt. Quod et sanctus Gregorius in epistola ad Galliarum episcopos approbat dicens (lib. VII epist. 110, ind. 11): Sicut is qui invitatus renuit, quaesitus refugit, sacris est altaribus admovendus, sic qui ultro ambit, vel importunum se ingerit, est procul dubio repellendus. Mentis et corporis ad obediendum episcopis et ordinatoribus meis colla supposui, quoniam aliter ductus devotione, sicut tunc mihi videre videbar, agere non [Col. 0082A] praesumpsi. Qui in monasterio, ubi ab ipsis rudimentis infantiae sub canonico habitu educatus, indeque eductus, in palatio domni Ludovici imperatoris non modico tempore mansi. Conversis autem ad regularem vitam et habitum fratribus in monasterio sancti Dionysii, ubi nutritus fueram, in illud, saeculum fugiens, sine spe vel appetitu episcopatus aut alicujus praelationis, diutius degui, et exinde assumptus, familiaribus obsequiis praefati imperatoris, ac episcoporum conventibus, pro sola obedientia mihi injuncta inserviens, post aliquot annos monasterii quietem repetii. A quo, peccatis meis exigentibus, rupto anchorae fune, quo me in portu negligenter devinxeram, sub obtentu salutis plurimorum, persuasus hortamentis eorum quibus facilius quam mihi [Col. 0082B] necesse foret credidi, ad tempestates maris magni et spatiosi periculosissime sum rejactatus. Emenso autem anno post ordinationem meam, Lotharius imperator, ut praedixi, causa fratris sui erga me commotus, epistolas a Sergio papa exegit, sicut postea mihi innotuit, pro refricando concilio de Ebonis depositione, quasi discordia esset in Rhemensi Ecclesia pro mea ordinatione, quod nullatenus constitit. Unde isdem domnus apostolicus litteras domno Carolo misit, praecipiens ut Guntboldum Rothomagensem archiepiscopum, cum caeteris episcopis regni sui quos praedictus Guntboldus ad hoc sibi eligeret, obviam missis ejus Treveris ad hanc causam discutiendum dirigeret, et me ad ipsam synodum venire faceret. Ipsi quoque Guntboldo inde [Col. 0082C] litteras misit, ut cum post diem sanctae Resurrectionis missos suos idem domnus papa in servitium imperatoris mitteret, ad praedictum locum cum episcopis hanc causam diffiniturus adiret. Sed et mihi inde litteras misit, ut ad idem venirem concilium. Nos autem exspectavimus eosdem missos usque ad condictum terminum, et non venerunt. Quapropter auctoritate litterarum domni papae Sergii, annuente domno nostro rege Carolo, cum consensu archiepiscoporum et caeterorum episcoporum regni ipsius, Guntboldus synodum condixit, quo Ebonem litteris, quarum exemplar habemus, per Erpoinum provinciae Rhemensis episcopum directis, ex auctoritate praedicti papae convocavit, ut secundum ejus commendationem hanc causam regulariter diffiniret, et diffinitionem [Col. 0082D] ipsius rei ad sedem apostolicam secundum sacras regulas referre curaret. Quo isdem Ebo sibi conscius venire non voluit, nec ut apud sedem apostolicam, a qua notam sententiam suscepit, absolveretur sategit, cum eundi illuc facultatem habuerit, quoniam diu in Italia immoratus, et proprietatem de facultatibus Rhemensis Ecclesiae comparatam possederit, et abbatiam sancti Columbani apud Lotharium obtinuerit, sed et in istis regionibus alteram abbatiam adeptus fuerit, quas et habuit usque dum legationem in Graeciam a Lothario susceptam exsequi detrectavit, et ob id honores quos a praefato imperatore acceperat perdidit, et per clementiam Ludovici regis Germaniae in provincia Moguntina conductum [Col. 0083A] promeruit. Et nullum documentum canonicum de sua restitutione vel a sede apostolica absolutione, sicut praecipiunt regulae, in vita sua synodo ulli ostendit. Qui sine documenti testimonio, vel litteris de sua restitutione, ut Felix papa decrevit, ministrare vel recipi in ministerio sacro non debuit, a se et a plurimarum provinciarum metropolitanis cum suis coepiscopis in judicio praesens, et ad sedem apostolicam non reclamans, consonanter exclusus. Maxime quia per tot annos, etiam post acceptam sententiam a sede apostolica, innocentiam suam non asseruit, quam demonstrare non potuit; sed et quia ante regularem audientiam, vel ante prolatam et confirmatam atque ostensam a sede apostolica suam resitutionem, per edictum imperiale Lotharii [Col. 0083B] imperatoris, quod habemus, ministerium episcopale praesumpsit, quod, ut Gelasius in epistolis suis de Acacii damnatione ostendit, manifestissime sacris est canonibus inimicum, qualia et quanta judicia incurrerit melius ipsi scitis. Nam et si, ut praediximus, exigente imperatore Lothario, a sede apostolica litterae missae fuerunt pro synodo ex hac causa congreganda, cum legatus ipsius sedis in has partes veniret, tamen sicut ad nullam synodum, sed nec ad eam quam Guntboldus auctoritate litterarum domni Sergii papae congregavit, isdem Ebo convenit: ita nec missus a sede apostolica pro synodo ex hoc congreganda in istas partes advenit, veluti et epistola ipsius imperatoris, necnon et episcoporum Belgicae, Galliae, Neustriae et Aquitaniae provinciarum [Col. 0083C] epistola, cum litteris domni regis Caroli, sanctae memoriae Leoni papae directae, quas in scrinio Romano credimus servari, demonstrant. Sicque saepedictus Ebo, absque ulla repetitione vel reclamatione suae sedis apud quamcunque synodum, vel apud sedem apostolicam, a qua fuerat decretum ut nec communionem inter clericos susciperet, post datas litteras papae Sergii pro synodo ex hac causa congreganda, cum missos suos in istas partes dirigeret, et post synodum auctoritate litterarum ipsius congregatam, quo vocatus, ut praediximus, non convenit, usque ad obitum suum permansit. Videlicet, sicut superius memoratae litterae auctoritatis vestrae demonstrant, talis a sede apostolica et papa Sergio habitus, qualis ab aliis non ignorabatur haberi, id est, ut codex episcopalis [Col. 0083D] ostendit, pro criminibus suis honore privatus, et ab Ecclesia pulsus, et ideo, ante synodalis examinis discussionem, ad quam Dei judicio non pervenit, secundum sacros Nicaenos canones non receptus.

Quod ergo, ut Leo scribit, manens in corpore non recepit, consequi exutus carne non poterit; sicut sanctus Gelasius de Acacio dicit, qui a sede apostolica damnatus et non restitutus, licet Anastasius papa, sicut in libro episcopali legimus, eum recipere voluerit, vitam finivit. Talis est, inquiens, dictus qualis signatus est nunquam esse solvendus, talis usque in finem permansit, talis esse non destitit. Ita talis est hodie qualis est et dictus, non talis [Col. 0084A] esse jam non potest: nunquam igitur talis permanendo solvendus est.

De dilecto autem fratre nostro Vulfado et ejus collegis, de quibus mihi summa dignitatis vestrae auctoritas quae sibi placuit scripsit, nihil aliud sanctitati vestrae scribere praesumpsi, nisi quod increpationes vestras non negligenter sed diligenter suscipio, et praeceptiones obedienter obaudio; et quia illis sufficere debet praestabilis auctoritatis vestrae benignitas, et mihi abundanter sufficiet, si satisfactionem humilitatis meae suscipientes, credere dignati fueritis me vobis simpliciter scripsisse. Nam secundum ordinatorum meorum praeceptionem, qui mihi necdum duobus exactis mensibus post ordinationem meam, in synodo apud Meldis civitatem habita [Col. 0084B] praeceperunt, eatenus ignoranti, quod Ebo post depositionem suam aliquos in Rhemensi Ecclesia ordinaverit, ut eis mecum usque ad diligentiorem tractatum ministrare non permitterem, egi. Et hoc ipsum eisdem fratribus, decernente Carthaginensi concilio ut ordinatis episcopis vel clericis prius ab ordinatoribus suis placita conciliorum auribus eorum inculcentur, ne se aliquid contra statuta concilii fecisse poeniteant, per Pardulum tunc diaconum Ecclesiae Rhemensis qui interfuit synodo mandaverunt. Quoniam canones posteriores anterioribus jubent deferre, post synodum apud Suessiones habitam, cum eorum litteris, quarum exemplar habemus, et quas in Romano scrinio inveniri posse existimo, cum meis pro eorum petitione litteris, et [Col. 0084C] cum aliis petitionibus meis, ad sedem apostolicam domno papae Leoni pro confirmandis eorum gestis ex eisdem fratribus ad synodum non coactis, quae non scripsi, nec eis subscripsi, sicut et in synodo vestra auctoritate collecta ostendi, me direxisse non denego. In quibus gestis veram praefatorum fratrum prosecutionem adversum me silentio non firmavi. Unde ex communi consensu, secundum canones sicut eos intelleximus, judices postulavi; quorum sententiam sequendam vidi usquequo majoris auctoritatis aliter exinde diffinitionem acciperem. Recepta autem domni papae Leonis excusatoria epistola cur eadem gesta non confirmaverit, dicens inter caetera, causas pro quibus hoc usque ad tempus suspendimus charitati vestrae dicemus. Prima igitur [Col. 0084D] haec est, quia sicut ab episcopis praenominata synodus utiliter ventilata sive sopita est, ita per aliquos ex eis, ut dubitatio foret radicitus evulsa, statuta vestrae synodi destinare debuistis; nesciens quia nos metropolitani in istis regionibus non habemus potestatem ut sine consensu vel jussione regis aut nos ipsi ire aut coepiscopos nostros quoquam longius possimus dirigere. Subjunxit autem idem pontifex in suis apostolicis litteris dicens: Alia autem juxta votum vestri desiderii id nos perficere minime permisit, eo quod legati sedis apostolicae praesentes ibidem non fuerunt, neque imperialis epistola nobis talis est praesentata, quae hoc quod expetendum misistis specialiter indicare potuisset. Quarta scilicet [Col. 0085A] causa haec est, quia hi quos depositos charitas vestra auctoritate synodi fore affirmat, per proprias litteras sedem apostolicam appellati sunt, et volunt iterum nostra se Apostolica audiri praesentia, et tunc si culpabiles inventi fuerint, non se abnuunt canonicam subire censuram.

Et postquam has litteras domni papae Leonis accepi, sicut mihi innotuit, domnus Lotharius, petente quodam episcopo regni sui qui adhuc vivit, per Petrum Aretinum episcopum praefato domno papae mandavit ut gesta episcoporum de eisdem clericis non firmaret. Quae cum ad fratres et coepiscopos nostros retuli, rogantibus eis apud Lotharium imperatorem, epistolam exinde, ipso ex animo largiente, per missos meos obtinui, ubi inter caetera [Col. 0085B] ita scriptum habetur: Sed ad nostras petitiones exsequendas et obtinendas Petrum venerabilem et dilectissimum nobis Spoletinum episcopum viva voce nostra vice exsecutorem instruximus; et alium Petrum, venerabilem aeque et amantissimum episcopum Aretinum, litteris commonuimus, et alios fideles vestros atque nostros similiter inde monuimus, et reliqua. Sicque cum ista epistola, et cum legatione imperatoris, per praefatum venerabilem episcopum missos meos cum litteris Romam direxi, quibus in via nuntius venit de obitu papae Leonis. Pervenientes autem Romam cum praefatis litteris, et intervenientibus praedictis episcopis, domnus nomine et gratia Benedictus mihi quod nostis privilegium inde direxit. Synodum autem pro saepe dictis clericis, aut a [Col. 0085C] Petro Spoletino, aut ab alio aliquo in istis regionibus, nec fama nec veritate ex apostolica auctoritate congregatam, vel congregari jussam, sicut et per alios in istis partibus rescire potestis, unquam audivi. Nisi illam quae anno praeterito vestrae auctoritatis jussione exstitit congregata, in qua eorum restitutioni secundum traditionem majorum paratissime annui. Quam posteaquam litteras vestrae auctoritatis inde suscepi, salubrem ac regularem cupivi, et idcirco ab ipsis qui eos destituerunt, vel non a minori numero, una cum meo consensu eos restitui peroptavi. Et propterea inde usque ad synodum exspectavi, et plenius a sede apostolica vestra auctoritate firmandam cupivi, cujus arbitrio potestatis reservata erat summa ac firmitas privilegiorum [Col. 0085D] apostolicae sedis, sicut et vestrae epistolae nobis directae continent, et in epistola synodali, cujus exemplar habemus, sanctae auctoritati vestrae directa communi consensu scripsimus. In qua nullam mentionem de quacunque Ebonis depositione habuimus. Sed et litteris meae exiguitatis simplici mente inserui inter caetera dicens: Quia synodo per hunc venerabilem archiepiscopum Egilonem, qui interfuit actionibus, dirigente epistolam omnium nostrum qui adesse potuimus, cum ipso voce loquentem. Quoniam si eis manus porrigitis, vobiscum pariter porrigemus; et item post aliquanta. Quae verbis et scriptis mihi per istum religiosum archiepiscopum exinde sequenda atque tenenda mandaveritis, pro [Col. 0086A] scire et posse obedire et conservare curabo. Quam epistolam idcirco ut veraciter vobis confitear sigillatam non misi, quia synodus epistolam a se directam non sigillavit, ducens incongruum, ut quoniam archiepiscopus de ipsa synodo, qui eidem vestris ad eam vocatus apostolicis litteris interfuit, ad vos mittebatur, quasi incredulo epistola sigillata committeretur, et quod synodus non egit ego agere, ne scandalum cuiquam generarem, non praesumpsi.

Sanctitas igitur vestra, charitate quae omnia credit repleta, veraciter mihi credat, quia simpliciter et absque ullo dolo in restitutione praedictorum fratrum, postquam vestram dispositionem inde rescivi, ex benivola mente consensi, et simpliciter ac sine ullo dolo scripsi quae vestrae sanctitati transmisi. A [Col. 0086B] quo consensu modo quolibet postea non diverti, nisi veluti in praefatis litteris vobis scripsi, dicens, reservato per omnia sententiae ac juris privilegio apostolicae sedis, et salva diffinitione ac confirmatione exspectatae vestrae discretionis atque auctoritatis. Nunc autem, suscepta diffinitione de illorum restitutione, quam vestra sicut decuit et ordo poposcit summa auctoritas praecessit, et subsequente synodali consensu vestrae perfectio firmationis corroboravit, nunquam vel nusquam exinde quamcunque querimoniam contra quemcunque molior vel dispono, intendo vel cupio habere, removere, excitare sive conserere. Nec meditatus sum, litteris pro hoc vestrae benignitatis acceptis, a consensu in synodo, contra ipsius diffinitionem et vestram confirmationem, [Col. 0086C] aliquid removere ex tunc in postmodum usque in sempiternum. Quia enim nullo crimine proprio denotati, nescientes Ebonem damnatum, non importune ad ordinationem, sicut ipsi dicunt, et non est qui contradicat, se ingesserunt, sed electi et vocati obedierunt, sicut secundum excellentiam sapientiae vestrae domno regi Carolo scripsistis, si nollent obedire volenti eos ad majorem gradum provehere, omnes illi velut procaciter renitentes reprehenderentur, et tanquam contumaces circa sacros canones damnarentur, veluti in epistola episcopis, qui per gratiam Dei et decretum vestrum apud Suessionis urbem convenerunt, directa intimastis: qualiscunque fuerit vel quaecunque pertulerit Ebo, a se ordinatis, qui nihil praeter humilitatem et obedientiam [Col. 0086D] exhibuerunt, nullum prorsus intulit offendiculum, quoniam et beatissimus Leo ad Mauros scribens, ita de quodam Maximo praecipit dicens (epist. 91, sub finem): Maximum quoque, licet reprehensibiliter ordinatum, tamen si Donatista jam non est, et a spiritu schismaticae pravitatis alienus est, ab episcopali, quam quoquomodo adeptus est, non repellimus dignitate. Et Anastasius ejusdem apostolicae sedis praesul, quod mali bona ministrando sibi tantummodo noceant, nec Ecclesiae sacramenta commaculent, ad Anastasium principem scribens (epistola unica), evidentissima ratione demonstrat. Cui sane pio sensui, sicut in eorum decretis cum additamento conditionum legimus, juxta quemdam [Col. 0087A] modum non inconvenienter coaptari posse videtur quod beatus Augustinus scripsit, de cujus sensu ac verbis Anastasius papa in praefata epistola hinc quaedam assumpsit. Si quem forte, inquit, coegerit extrema necessitas, ubi catholicum per quem accipiat non invenerit, et in animo pacem catholicam custodiat, per aliquem extra unitatem catholicam positum acceperit quod erat in ipsa catholica unitate accepturus, si statim etiam de hac vita emigraverit, non eum nisi catholicum deputamus. Si autem fuerit a corporali morte liberatus, cum catholicae congregationi etiam praesentia corporali redierit, unde nunquam corde discesserat, non solum non improbamus quod fecit, sed etiam securissime verissimeque laudamus, quia praesentem Deum credidit [Col. 0087B] cordi suo, ubi unitatem servabat. Exemplar denique privilegii sanctae memoriae Benedicti, sine ulla mutilatione vel adjectione seu immutatione, per venerabilem fratrem et coepiscopum nostrum Odonem sanctissimae paternitati vestrae transmisi. De quo et in epistola a me per illum vobis directa, inter alia si placet potestis relegere, ubi scriptum habetur: Mitterem, inquam, ipsam authenticam privilegii chartam, quam beatae recordationis praecessor vester domnus Benedictus mihi sua auctoritate direxit; sed timui ne mihi inde aliquid sinistri in via contingeret, et solatio, quod inde adversus insurgentium impetus habeo, fierem destitutus. Vestra vero dignatio in scrinio sanctae Romanae Ecclesiae ex more exemplar illius potest requirere, et utrum [Col. 0087C] ita se habeat evidenter agnoscere. In quo si vestrae sanctitati placet, necesse est nobis ut quaedam superaddatis, quae hic frater ac filius noster, juxta quod necessitates nostras cognoscit, vestrae suggeret sanctitati. Quia sicut sanctus Augustinus dicit, necesse est ut ad nova morborum genera nova quaerantur medicamentorum experimenta. Sed et de synodo apud Suessionis habita, de qua, factione cujusdam clerici nostri, qui a nobis negligentiis suis territus aufugerat, quiddam ibi sub quadam dubitatione est positum, hic frater ac filius noster vobis rei veritatem potest narrare, qui eidem synodo interfuit, et adhuc in nomine abbatis subscripsit.

Haec sunt verba mea in epistola sanctae paternitati [Col. 0087D] vestrae directa. Nam, si inde quod ibi est positum si ita est erasissem, superflue quod quiddam ibi sub quadam dubitatione esset positum scriberem. Et si aliquid ibi adderem, mutarem, vel demerem, ut in scrinio sanctae Romanae Ecclesiae exemplar illius requireretis, et utrum ita se haberet agnosceretis, scribere non auderem. Caeterum si quocunque modo, quacunque occasione, a quocunque aliter ad vos delatum fuit, tamen ego per praefatum venerabilem coepiscopum nostrum, sicut se habet, exemplar ipsius privilegii vobis direxi. Quod si vobis non fuerit taedium reservato in Romano scrinio illud quod per eum misi conferre, verum invenietis. Sed et illum ipsum privilegii tomum, et non exemplar, synodo [Col. 0088A] vestra auctoritate congregatae cum privilegio vestrae sanctitatis ostendi, et incorruptas scripturas atque sigilla monstravi, et ex integro, coram filio vestro domno rege Carolo, audientibus omnibus episcopis et qui synodo interfuerunt, relegi feci. Unde in epistola synodi vestrae auctoritati directa scriptum inter caetera habetur ad locum: In suis ordinibus restituere maturaremus, quin praedictos fratres, nisi privilegiis sanctae Romanae sedis, per reverendum confratrem nostrum Hincmarum archiepiscopum nostrae unanimitati prolatis, quae de ipsis viris quaedam statuerunt, debita reverentia exhiberetur; quorum summa perfecta et integra firmitas, ut claret et justum est, in apostolicae sedis reservata est arbitrio potestatis. Quod synodus vobis [Col. 0088B] non scriberet, si integra privilegia eis non ostendissem.

De eo quod benignissima et sanctissima paternitas vestra mihi est dignata scribere, ut non arbitrarer ad discrimen quodlibet quae mihi mandata sunt exaggerasse, cum meliora esse vulnera diligentis, quam fraudulenta odientis oscula esse non nesciam, sed ne adeo in privilegiorum meorum defensionem vel elationem immoderatius erigar, ut apostolicae sedis jura quoquomodo temere tetigisse videar, veraciter fateor, hoc nunquam in cor meum ascendit, qui semper et apostolicae sedi, et ejus rectoribus, postquam me nosse potui, pro meo scire et posse fidelis et devotus, et humilis ac subjectus exstiti, sum, et, adjuvante Domino, permanebo. Privilegia autem [Col. 0088C] sedis apostolicae non ideo petii ut mihi non sufficeret quod sacri canones et decreta sedis Romanae pontificum cuique metropoli sedi concedunt, et nec alia, vel amplius quam Ecclesiae Rhemorum collatum est ex antiquo, mihi largiri specialiter petii, neque appeto. Sed quia non solum dioecesis, verum et parochia mea, inter duo regna sub duobus regibus habetur divisa, et res mihi commissae Ecclesiae sub multorum principum potestate conjacere videntur, de quibus aut parum aut nihil utilitatis Ecclesia nostra potest habere: quia veteres constitutiones jam quasi pro vili apud quosdam habentur, his novis decretis carnales et animales homines territi, quiddam reverentius contra Ecclesiam indignitati meae commissam agerent. De quibus privilegiis, quorum defensionem [Col. 0088D] mihi non arrogo, sed nec de aliis quibuscunque est unde inflari valeam vel efferii, qui et si justus fuero, non levabo caput saturatus afflictione et miseria. Postremo de pallio, a mea praesumptione non certis temporibus et juxta morem aliis metropolitanis diffinitis uso, unde vestrae sanctitatis auribus intimatum esse indignitati meae scripsistis, auctoritati vestrae veraciter fateor, quod et in istis regionibus per alios si vobis placuerit rescire valebitis, quia nisi in die Natalis Dominici, et in die sanctae Resurrectionis ejus, vix in toto anno eodem pallio utor. Quoniam de illorum numero, peccatis meis exigentibus, factus, de quibus scriptum est: Impedimenta saeculi fecerunt eos miseros, raro in decretis festivitatibus, [Col. 0089A] quo pallio uti metropolitanis conceditur, in sede mea, propter multas occupationes et necessitates Ecclesiae et regni, esse mihi permittitur; et nisi quando in eadem sede sum in decretis festivitatibus, non solum non toties sicut mihi concessum est, verum vix aut nunquam eodem pallio utor. Pro cujus usu apud sedem apostolicam nihil petii, nisi sicut decessores ac praedecessores mei eo uti et in episcopi ordinatione solebant. Non enim usum pallii esse meae dignitatis puto, sed genii sedis metropolis esse cognosco. Et cum multi sint sancti episcopi qui eodem pallio non utuntur, non nescio quia si sine virtutibus, quas exponente beato Gregorio pallium signat, pallio utor, et si excellentiorem caeteris Rhemorum provinciae sedibus metropolim sedem pallii [Col. 0089B] usus demonstrat in oculis hominum, non tamen majorem me facit in oculis Domini. Et veraciter confiteor sanctae vestrae paternitati, quia si episcopus ordinatus non essem, non solum pallii usum non quaererem, quoniam scio, sine ordinatione episcopali, fide recta et operibus bonis per Dei gratiam vitam aeternam me potuisse acquirere. In isto saeculo cognoscens illud, sicut modo cognosco, episcopalem ordinem non subirem, si vitare valerem. Sed et nunc jam sufficit mihi anima mea pro spolio. Ego enim multis afflictus infirmitatibus, et aetate gravatus, ac injuriis fatigatus, jam delibor, et tempus meae resolutionis instat. Quapropter licet alius ab amicis meis Cisalpinis in partibus Romanis, ut a multis jactatur, confingar, ad aliud me oportet tendere, et [Col. 0089C] de aliis cogitare quam alicui pompae ac ostentationi, minime autem in ecclesiastico ministerio applaudere, aut modo quolibet inservire.

Haec autem, de quibus clarissimae sanctitati et famosissimae sapientiae vestrae scripsi, non ad ullam controversiam, vel contumacem resultationem, quod absit, protuli; sed animatus veridica sententia vestrae, imo divinae auctoritatis, quam mihi scribere dignati fuistis, dicentes quia veritas liberet, mendacium vero perdat, humiliter veritatis narrationem suggessi. Tandem meae servituti a vestra dignatione remandari deposco de fratribus nostris, Rhemensis Ecclesiae filiis, vestra auctoritate in suis ordinibus restitutis, quoniam venerandus archiepiscopus Egilo ex vestra auctoritate eis praecepit ut in suis gradibus [Col. 0089D] ministrarent, et ad altiores ascendere non praesumerent, utrum debeam eos ad altiores gradus provehere, si confratres ac comministri nostri illos elegerint: quoniam eorum animos mea incuria laedere nolo, et ne contra vestram jussionem ac dispositionem agam modis omnibus devitare cupio, qui apostolicae sedis decretis in omnibus parere desidero. Deus omnipotens sinceritatem vestram, ad doctrinam et correctionem sanctae suae Ecclesiae, in suo apto servitio per annorum multa curricula conservare dignetur, domne sanctissime et reverentissime Patrum Pater in Domino.



EPISTOLA XII. AD NICOLAUM PAPAM. Ejusdem argumenti cum superiore, maximaque ex parte iisdem verbis contexta.
(Apud eumdem.)
[Col. 0090A]

Domino sanctissimo et reverentissimo Patrum Patri NICOLAO, primae ac summae sedis apostolicae et universalis Ecclesiae papae, HINCMARUS, Rhemorum episcopus, et vestrae sanctissimae paternitatis devotissimus famulus.

Litteras sanctissimae paternitatis et praecellentissimae auctoritatis vestrae, XIII Kalendas Junii, indictionis XV ab Egilone venerabili archiepiscopo Sennensi accepi, in quibus, sed et litteris generaliter ad [Col. 0090B] episcopos, qui in synodo vestra auctoritate congregata apud Suessiones praeterito anno fuerunt, tantas et tales increpationes indignitati meae a dignitate vestra illatas inveni, sicut peccata mea merentur. Quibus ad omnia respondere et humilitati meae praesumptiosum, et sublimitati vestrae constat incongruum; praesertim cum post multa, pusillitatem meam refoventes, mihi scribere dignati fueritis dicentes: Haec ne nos arbitreris ad discrimen quodlibet tuae sanctitatis vel dignitatis exaggerasse, cum meliora esse vulnera diligentis quam fraudulenta odientis oscula non nescias. Caeterum, quoniam propter multas et maximas ac pene continuas infestationes paganorum atque falsorum Christianorum, quas patimur, continue laborantibus antea episcopis [Col. 0090C] regionum nostrarum, in unum convenire non licuit, ut nobis communiter vestrae sanctitatis epistola communiter missa relegeretur, et sicut jussistis, quaecunque super hac re de qua agitur scripta tam a vobis prius et nunc quam a nobis edita reperiuntur, et quid inde humilitas mea et illi dejecti clerici sedi apostolicae suggesserimus vel retulerimus, in volumen unum ordine quo missa sunt redigerentur, et apostolicae sedi, ut competens est, eorum nobis exemplaribus reservatis, summo studio dirigerentur. Nunc in aliqua regni parte aliquantulum de paganorum infestatione respirantes, sed aliarum anxietatum gemitibus laborantes, et adhuc graviora quae imminent metuentes, et fratres ac coepiscopi nostri devotissimi filii vestri, quae jussistis, videlicet de [Col. 0090D] Ebonis dejectione, et de ipsius restitutione, ac fratris Vulfadi et collegarum ejus promotione, et de praefati Ebonis iterata repulsione, atque ad aliam Ecclesiam migratione, sed et quae de ordinatione mea compererunt, exsequi studio fideli procurant: et humilis mea servitus, de his quae indignitati meae vestra scripsit dignatio, omni humilitate ac puritate conscripta, his quae auctoritati vestrae collectis dirigunt, subjungenda et suggerenda atque perferenda secundum vestram praeceptionem eis porrexi. De dilecto scilicet fratre nostro Vulfado et ejus collegis de quibus mihi summa dignitatis vestrae auctoritas quae sibi placuit scripsit, nihil aliud sanctitati vestrae scribere praesumo, nisi quod increpationes vestras [Col. 0091A] non negligenter, sed diligenter suscipio, et praeceptiones obedienter obaudio. Et quia illis sufficere debet praestabilis auctoritatis vestrae benignitas et mihi abundanter sufficiet, si satisfactionem humilitatis meae suscipientes credere dignati eritis, me vobis simpliciter ac veraciter inde scripsisse. Nam secundum ordinatorum meorum praeceptionem, qui in Ebonis dejectione fuerunt, et mihi necdum duobus exactis mensibus post ordinationem meam, in synodo apud Meldis civitatem habita praeceperunt, eatenus ignoranti quod Ebo post dejectionem suam aliquos in Rhemensi Ecclesia ordinaverit, ut eis mecum usque ad diligentiorem tractatum ministrare non permitterem, egi; et hoc ipsum eisdem fratribus, decernente Carthaginensi concilio, ut [Col. 0091B] ordinatis episcopis vel clericis prius ab ordinatoribus suis placita conciliorum auribus eorum inculcentur, ne se aliquid contra statuta concilii fecisse poeniteant, per Pardulum, tunc diaconum Rhemensis Ecclesiae, qui interfuit synodo, mandaverunt. Ab ea autem synodo Pardulus mecum Rhemis reversus, eisdem fratribus, qui nobiscum erant et de quibus agebatur, hoc quod mihi praeceperunt episcopi retulit, et ut non in gradibus, quos ab Ebone post depositionem suam acceperant ministrarent, usque ad diligentiorem tractatum observarent praecepit. Frater quippe Vulfadus adhuc mecum non erat; sed post plures evolutos menses, si rite remetior, antequam fere anni spatium compleretur, de alia provincia ad me veniens, cum benignitate est et cum [Col. 0091C] liberalitate susceptus, et honorabiliter habitus, usquequo domno nostro regi Carolo, ipso petente, illum commendavi. Defuncto autem Ebone anno Incarnationis Dominicae 851, Indictione XVI, XIII Kalend. Aprilis, quia praefati fratres nostri ab eo ordinati qui mecum erant, post annos circiter octo suae ab officio suspensionis, anno scilicet Incarnationis Dominicae 853 me petierunt, eisdem fratribus ad synodum ire permisi et his qui indiguerunt, subsidium necessarium, ut id ipsum concilium sine difficultate ire possent, ministrari praecepi. Ubi eos non judicavi, neque dejeci, nec etiam cum judicibus eorum subscripsi, sicut norunt qui interfuerunt, et ipsa episcopalia gesta, quae authentica cum subscriptionibus episcoporum qui eis subscripserunt, sine mea [Col. 0091D] subscriptione, praeterito anno in synodo vestra auctoritate apud Suessiones habita ostendi, demonstrant. Et quoniam canones posteriores anterioribus jubent deferre, praecipientibus eisdem episcopis, cum eorum litteris, quarum exemplar habemus, et quas in Romano scrinio inveniri posse existimo, cum meis pro eorum petitione litteris, et cum aliis petitionibus meis ad sedem apostolicam domno papae Leoni pro confirmandis eorum gestis, quae non scripsi, me direxisse non denego. In quibus gestis veram praefatorum fratrum prosecutionem adversum me silentio non firmavi. Unde ex communi consensu secundum canones, sicut eos inteleximus, judices postulavi, quorum sententiam sequendam [Col. 0092A] vidi, usquequo majoris auctoritatis aliter exinde diffinitionem acciperem. Recepta autem domni papae Leonis excusatoria epistola, et caetera, ut supra, usque ad finem epistolae.



EPISTOLA XIII. AD MONACHOS ALTOVILLARENSIS MONASTERII. Ut Gothescalco, si ante mortem resipuerit, spiritalem et corporalem humanitatem exhibeant.
(Apud eumdem.)

Pro tempore, sicut mihi licuit, dixi vobis qua conditione, si se Gothescalcus, antequam anima illius egrediatur de corpore, recognoverit, et spiritalem et corporalem humanitatem illi exhibeatis. Sed ne quid vobis desit in ulla gratia, auctoritatem [Col. 0092B] inde ecclesiasticam ex verbis orthodoxorum vobis transmitto. Ait enim de hujusmodi Leo (epist. 12, ad Flavianum), ut si fideliter et utiliter dolet, et quam recte mota sit erga eum episcopalis auctoritas vel sero cognoscit, vel si ad satisfactionis plenitudinem, omnia quae ab eo male sunt sensa, vel viva voce vel signo competenti damnaverit, reconciliatio et communio illi non denegetur, sicut Coelestinus, et Leo, et sacri canones decreverunt. Et si in hac confessione ac communione obierit, sicut caeteris fratribus, ita et illi communem sepulturam, ac sepeliendi officium et orationem post obitum exhibete. Quia Dominus noster, verus et bonus pastor, qui animam suam posuit pro ovibus suis, et qui venit animas hominum salvare, non perdere, imitatores [Col. 0092C] nos suae vult esse pietatis, ut peccantes quidem justitia coerceat, conversos autem misericordia non repellat. Si autem in obstinatione sua usque ad mortem permanserit, tenendum nobis de illo est quod sanctus Leo de communione privatis et ita defunctis dicit (epist. 95, ad Rusticum): Horum, inquiens, causa Dei judicio reservanda est, in cujus manu fuit, ut talium obitus usque ad communionis remedium non differretur. Nos autem quibus viventibus non communicavimus, mortuis communicare non possumus. Et item (epist. 59 ad Theodorum): Si, inquit, aliquis eorum pro quibus Domino supplicamus, quocunque interceptus obstaculo, a munere indulgentiae praesentis exciderit, et priusquam ad constituta remedia pervenerit, temporalem vitam [Col. 0092D] humana conditione finierit, quod manens in corpore non recepit, consequi exutus corpore non poterit. Nec necesse est nos eorum qui sic obierint merita actusque discutere, cum Dominus Deus noster, cujus judicia nequeunt comprehendi, quod sacerdotale ministerium implere non potuit, suae justitiae reservavit. Et sanctus Joannes apostolus dicit: Est peccatum ad mortem: non pro illo dico ut quis roget (I Joan. V, 16). Peccatum, inquit Gregorius (Moral. XVI, cap. 28), est usque ad mortem, quia scilicet peccatum quod in hac vita non corrigitur, ejus venia frustra post mortem postulatur. Peccatum quippe usque ad inferos dicitur, quod ante finem vitae praesentis per correctionem ac poenitentiam non [Col. 0093A] emendatur. Et talium memoriam, scilicet in peccato perseverantium usque ad mortem, minime licet inter sacra altaris mysteria celebrari, in quibus pro eis oratur, qui nos praecesserunt cum signo fidei, et dormiunt in somno pacis, in Christo videlicet quiescentes. Dormiunt ergo, ut catholici doctores dicunt, in somno pacis, qui ab unitate et societate Christi Ecclesiae nec per haereses, nec per schismata, nec per mortalia crimina separati sunt. In quibus etsi aliquando fuerunt, tamen per poenitentiam sanati, et per orationem Ecclesiae, cui in Petro dictum est: Quodcunque solveris super terram, erit solutum et in coelis (Matth. XVI, 19), reconciliati et redemptionis mysterio sociati, utique in pace obierunt, miserante illo qui non vult mortem peccatoris, sed [Col. 0093B] ut convertatur et vivat. Neque enim piorum animae mortuorum separantur ab Ecclesia, quae regnat nunc cum Christo in vivis et mortuis. Propterea enim, sicut dicit Apostolus, mortuus est Christus, ut et vivorum et mortuorum dominetur (Rom. XIV, 9). Unde et alibi ait: Quoniam non posuit nos ad iram, sed in acquisitionem salutis per Dominum nostrum Jesum Christum, qui mortuus est pro nobis, ut sive vigilemus sive dormiamus, simul cum illo vivamus (I Thess. V, 9). Quiescentes autem in Christo sunt, de quibus dicit Apostolus: Et mortui qui in Christo sunt resurgent primi (I Thess. IV, 16); et de quibus item scriptum est: Beatus qui habuerit partem in resurrectione prima; non laedetur a morte secunda (Apoc. XX, 6). Unde et Juda pontifex, sicut in libro Machabaeorum [Col. 0093C] legimus (II Machab. XII, 46), pro his qui cum pietate dormitionem acceperunt, misit Hierosolymis offerenda. Et si, ut praemisi, in obstinatione sua permanens mortuus fuerit, sicut ex auctoritate beati Gregorii et sacrorum canonum accepimus, cum psalmis et hymnis ad sepulturam deportari, vel in communi fratrum sepultura sepeliri non debet; privatae autem sepulturae humanitas, sicut vobis dixi, ei non est deneganda.



EPISTOLA XIV. AD ODONEM EPISCOPUM BELLOVACENSEM. De objectionibus Graecorum a Nicolao papa in Galliam missis, ut ad eas respondeatur.
(Apud eumdem.)

[Col. 0093D] HINCMARUS Rhemorum episcopus, dilecto fratri et venerabili episcopo ODONI salutem.

Domnus apostolicus communiter nobis et aliis episcopis regni domni nostri Caroli epistolam misit, in qua continetur quod Graeci tam Ecclesiam Romanam specialiter quam omnem generaliter quae lingua Latina utitur, conantur reprehendere, quia jejunamus in Sabbatis, quod Spiritum sanctum ex Patre Filioque procedere dicamus, cum ipsi hunc tantum ex Patre procedere fateantur. Dicunt praeterea nos abominari nuptias, quia presbyteros sortiri conjuges prohibemus; et insimulare tentant quod eosdem presbyteros chrismate linire baptizatorum frontes inhibemus, quod tamen chrisma nos ex aqua fluminis [Col. 0094A] conficere fallaciter arbitrantur. Reprehendere nihilominus moliuntur eo quod octo hebdomadibus ante Pascha a carnium et septem hebdomadibus a casei et ovorum esu more suo non cessamus. Mentiuntur quoque nos, sicuti per alia ipsorum conscripta indicatur, agnum in Pascha more Judaeorum super altare pariter cum Dominico corpore benedicere et offerre. Quin et reprehendere satagunt quia penes nos clerici barbas radere suas non abnuunt; et quia diaconus non suscepto presbyteratus officio apud nos episcopus ordinatur, cum ipsi etiam illum quem patriarcham suum nominant ex laico subito tonsuratum ac monachum factum saltu ad episcopatus apicem imperiali favore ac brachio provehere, ut ipsi putant, minime formidaverunt. Et adhuc, [Col. 0094B] quod gravius est et insanius, a missis nostris contra omnem regulam, et praeter omnem consuetudinem, libellum fidei, si se ab illis recipi vellent, exigere moliebantur, in quo tam ista capitula, quam ea tenentes anathematizarent, necnon epistolas canonicas ab his ei quem suum oecumenicum patriarcham appellant dandas improbe requirebant. Et ipse invasor Constantinopolitanae Ecclesiae Photius in scriptis suis, se archiepiscopum atque universalem patriarcham appellat. Et imperatores Graecorum legatos apostolicae sedis cum epistolis veneratione qua debuerunt recipere noluerunt. Inde unusquisque vestrum qui metropolitani jura sortitus est, junctis sibi fratribus et coepiscopis suis qui sub se sunt, de his diligentem curam suscipiat, et quid invidis [Col. 0094C] eorum detractionibus opponi necesse sit rimari studeat, et invenire summopere gestiat, atque inventum nobis ocius transmittere minime parvipendat, et praesulatui nostro scripta divinitus inspirata sapientia vestra reprehendendo et forti prorsus invectione feriendo tantam eorumdem imperatorum vesaniam mittat. Quae nos suscipientes, rursus ea cum aliis assuetionibus nostris ad ipsorum quoque dementiam confutandam mittere valeamus. Quapropter, frater charissime, secundum domni apostolici commendationem, de his per tramitem Scripturarum et traditionem majorum, quae illi convenienter rescribere possimus, quaerere et in unum colligere stude, ut cum simul adjuvante Domino venerimus, quae quisque nostrum invenit singillatim [Col. 0094D] communi studio relegamus, et quae eidem domno papae a nobis inde scribenda sunt ordinemus. Data quarto Kalendas Januarii, indictione prima.



EPISTOLA XV. AD CAROLUM REGEM. De Hincmaro Laudunensi.
(Act. prov. eccl. Rhem.)

Domino CAROLO regi glorioso, HINCMARUS, nomine non merito Rhemorum episcopus, ac plebis Dei famulus.

Ecce, domine, sicut hic dilectus frater, venerabilis coepiscopus noster Odo, ac missi vestri verbis plenius possunt dicere, et exiguitas mea his litterulis [Col. 0095A] dominationi vestrae dixit ratum significare, Hincmaro episcopo rebus et facultatibus ecclesiasticis quibus spoliatus fuerat, revestito, in provincia, et competenti loco, ab electis ex utriusque partis consensu judicibus secundum leges ecclesiasticas, sine potestatis vestrae aliquo detrimento, et cum honoris vestri augmento, dicente Dei spiritu per Psalmistam: Honor regis judicium diligit (Psal. XCVIII), quaestio contra eumdem Hincmarum commota, regulariter audita et ventilata est ac definita, quantum ad ministerium episcopale pertinuit, licet isdem episcopus ex integro non fuerit revestitus. Contumacium autem causa, alterum finem exspectat. Non igitur, quod in adolescentia vestra, quando animus hominis lubricus, et ad indebita usurpanda solet [Col. 0095B] esse proclivus, Domino vos custodiente, non accidit, in perfecta aetate vobis subripi, minime autem persuaderi leges ecclesiasticas, vel in modico infringi, sive convelli a quocunque sustineatis. Scientes (sicut Constantinus et Constans imperatores in edicto suae legis quo immunitatem Ecclesiae, ac suis ministris conferunt) debere magis religionibus, quam officiis, et labore corporis et sudore rempublicam contineri. Et sicut saepe soletis recolere, beatum Gregorium Brunichildi reginae Francorum scripsisse: Facite quod Dei est, et Deus faciet quod vestrum est; huic praemittens sententiae: Confidimus, inquit, quod tanto propitius causas vestras sua pietate disponet, quanto ipse de sua vos esse videt causa sollicitos. Olim enim, sicut Honorius et Theodosius [Col. 0095C] in lege data Ecclesiae scribunt, ut eorum utamur verbis: Clericos indiscretim ad saeculares judices debere deduci infaustus praesumptor edixerat, quos abdicata tyranni praesumptione, episcopali audientiae reservamus. Fas enim non est, uti divini muneris ministri temporalium potestatum subdantur arbitrio. Quae lex postea a decessoribus et praedecessoribus vestris regibus, Ecclesiae et ministris suis conservata fuit; nisi forte aut per excessum principum, aut per negligentiam episcoporum ad tempus aliquomodo exstitit violata: quae aut correctione, aut innovata constitutione indigens per eos ad statum solidatum est reducta, vel in statu solido confirmata. Sicut in avi, et patris vestri capitulis in libro primo Capitulorum habetis quae in quaterniunculis [Col. 0095D] [a 1Kb] vobis nuper apud Pistas oblatis et postea causa compendii, in rotula [b 1Kb] dominationi vestrae a me collecta, et vobis data sine difficultate potestis relegere. Potest enim fieri ut alicui principi ante vos, hinc subreptum ad modicum fuerit, et iterum aeterna lege correctum. Sicut Julianus, et postea imperator Mauricius decreverunt, ut ei qui semel in terrena militia signatus fuerit, nisi aut expleta militia, aut pro debilitate corporis repulsus, in monasterio recipi, et Christo eum militare non liceat. Quod religiosi imperatores, et sanctus Gregorius [Col. 0096A] auctoritate apostolica et generali episcoporum consensu, ecclesiastico vigore, ac reipublicae christianae cohibente religione destruxerunt, velut in ejus epistolis ad ipsum Mauricium imperatorem, et ad plurimos archiepiscopos directis ostenditur. Quod et divae memoriae avo vestro Carolo subripuit, sicut majorum traditione, et verbis et scriptis didicimus. Et in libro primo Capitulorum cap. 112 demonstratur, de liberis hominibus ad servitium Dei sine sua licentia non convertendis. Quod Ecclesia et respublica non consensit, quodque postea correxit; sicut in eodem libro cap. 134 monstratur. De rebus nihilominus ecclesiasticis dividendis eidem avo vestro incongruentia quaedam subripuit, quae oris professione, et edicti subscriptione correxit, sicut in praefato [Col. 0096B] primo libro Capitulorum, cap. 74 evidenter ostenditur. Unde praejudicium ad tempus extortum vel usurpatum, pro legis judicio nemo sanum sapiens tenuit, retinet, vel tenebit.

Caeterum in secundo libro Capitulorum cap. 13 continetur, ut Si talis causa in qualibet provincia, aut in aliquo comitatu orta fuerit, quae aut ad inhonorationem regni, aut ad commune damnum pertineat, quae etiam sine nostra potestate corrigi non possit, nos diu latere non permittatis, qui omnia, Deo auxiliante, corrigere debemus. Quidquid hactenus in his quae ad pacem et justitiam totius populi pertinent, et ad honorem regni, ac communem utilitatem, aut a nobis, aut a vobis neglectum est, debemus, Deo auxiliante, certare qualiter abhinc nostro [Col. 0096C] et vestro studio emendatum fiat [c 1Kb] . In quarto etiam libro cap. 24 scriptum est: Si quis aliqua necessitate cogente homicidium commisit, comes in cujus ministerio perpetratum est, et compositionem solvere, et faidam per sacramentum pacificare faciat. Quod si una pars ei ad hoc consentire voluerit, id est aut ille qui homicidium commisit, aut is qui compositionem suscipere debet, faciat illum qui ei contumax fuerit ad praesentiam nostram venire, ut eum ad tempus quod nobis placuerit in exsilium mittamus, donec ibi castigetur, ut comiti suo inobediens esse ulterius non audeat, et majus damnum inde non accrescat [d 1Kb] .

Cur autem ista vobis bene scientibus scribo, quia vobis tacere non audeo, patenter ostendo. Jam [Col. 0096D] plusquam quatuor annis ex quo Luido in parochia nostra invitus homicidium perpetravit, unde Lotharius nepos vester in regno suo, sine respectu alicujus personae, regium ministerium adimplevit. Nunc autem ad Pistas, et inde ad Basivum eumdem Luidonem ut cum hominibus dominationis vestrae pacificatus esse posset, sicut vobis et nepoti vestro convenisse audivi, ducere studui; et secundum commendationem vestram per legale judicium causa perrexit, usque ad id loci, ut ne faidam homines vestri jurarent. Vias inde ad vestram commendationem [Col. 0097A] petierunt, cum judicatum fuerit, ut eisdem leudem rewadiaret et homines vestri faidam jurarent. Et si alia eidem Luidoni quaerere vellent, in mallo illius de quibuscunque vellent eum interpellarent et ipse justitiam redderet. Quod et ipse Luido humiliter obtulit. Postea autem qualiter inde actum fuerit, vos non latet; scio tamen quia sicut Capitula dicunt, inde actum non fuit. Nec tantum inde in palatio vestro fuit exsecutum, quantum capitulum jubet, ut quilibet comes in suo comitatu inde facere per auctoritatem debet. Unde vos inquietare tunc propter Aquitanorum praesentiam nolui.

Nunc autem, quia ipsi vestri homines et proprietatem, et beneficium, in vestro regno, et in mea parochia habent; sed et Boso in nostra dioecesi [Col. 0097B] beneficium vestrum habet, consideret inde sapientia vestra qualiter secundum ministerium vobis a Deo commissum, et secundum honorem vestrum inde fiat, ne haec causa diutius ex vestra parte, imperfecta remaneat et si majus damnum inde fuerit, periculum anima vestra, quod avertat Dominus, contrahat. Utrum autem vobis placeat, ut ipsi homines vestri cum misso vestro, in nostram parochiam, ubi proprietatem et beneficium habent et ipsa causa corrigi debet, veniant; aut nisi venerint, quod in regno vestro habent in bannum mittatur, aut aliter inde fiat, vestrae sapientiae intererit. Ego autem quoniam amplius hanc causam differre non audeo, si interim aliud quod rationi et auctoritati conveniat, a vobis aut ab illis inde non accepero, [Col. 0097C] in die missa sancti Remigii, vita comite, Domino adjuvante, ubi locus sermonis mei inter sacra missarum solemnia venerit, ante corpus illius sacratissimum qui vere est episcopus, auctoritate Dei, et sanctorum apostolorum, et ipsius Francorum apostoli, in quibus et nobis licet indignis, pro patribus natis filiis, Dominus dicit: Quaecunque ligaveritis super terram erunt ligata et in coelis (Joan. XX), eos qui ad pacem redire nolunt, sicut canones sacri praecipiunt, et quolibet modo consentientes eis, ab omni societate totius Christianitatis excommunicare curabo, donec ad pacem quam Christus ostendit et docuit, redire, cum debita satisfactione procurent; eosque, sicut praecipiunt canones, regibus et episcopis et quibuscunque potuero, litteris excommunicatos [Col. 0097D] esse denuntiabo, ut non communicantes excommunicatis, excommunicati et ipsi pariter habeantur. Non enim vobis vel nobis parvipendenda est sententia beati Gregorii, qua concordans Apostolo, praesertim de potestatem habentibus dicit: Qui non corrigit resecanda, committit.

Audivi denique quosdam reprehendere nos episcopos et dicere, quod volumus tota die per Scripturas parabolare. Quod devotio religionis vestrae non sinat suis auribus susurrari. Apostolus namque plenus dicit: Quaecunque scripta sunt, ad nostram doctrinam scripta sunt: scripta sunt autem propter nos (Rom. XV). Et Dominus ad prophetam: Audiens nuntiabis eis ex me (Jerem. III). Ex me, inquit, id est [Col. 0098A] quae ego in Scripturis loquor, et non ex te, id est ex tuo animali et carnali sensu. Et sanctus Leo sacros canones Spiritu Dei conditos et totius mundi reverentia consecratos dicit. Et de legibus quibus Ecclesia moderatur et Christianitas regitur, Christi Domini sapientia dicit: Ego sapientia habito in consilio: per me reges regnant, et legum conditores justa decernunt (Prov. VIII). Conditores quippe legum non nudo verbo, sed scripto leges condiderunt et condunt, et subscriptione confirmaverunt atque confirmant. Quas non illi reges custodiunt de quibus Deus, qui ut scriptum est: Facit hypocritam regnare propter peccata populi (Job XXXIV) dicit: Ipsi regnaverunt, et non ex me: principes exstiterunt, et non cognovi (Ose. VIII). Sed illi reges eas condunt atque [Col. 0098B] conservant, de quibus item Dominus, ut praemisimus, dicit: Per me reges regnant, quales, praemittens, Dominum timete, jubet honorificare apostolus, dicens: Regem honorificate et obedite regi quasi praecellenti (I Petr. II): videlicet qui Regis regum obedit mandatis, et ejus custodit judicia. Alioquin ut sanctus Petrus dicit: Obedire oportet Deo magis quam hominibus (Act V). Hinc enim ejus coapostolus dicit: Non est potestas nisi a Deo. Et: Qui potestati resistit, Dei ordinationi resistit (Rom. XIII). Quia nihil fit in mundo, nisi quod aut Deus misericorditer facit, aut fieri juste permittit. Cum itaque reges ex illo regnant, misericordia illius est, ut salventur populi eis commissi: cum vero non ex illo, sed permittente justo ipsius judicio reges regnare [Col. 0098C] videntur, vindicta est peccatoris populi et regnantis cumulus poenae. Sed fideles quique potestati aut a Deo collatae aut a Deo permissae non resistunt, cum juxta Petri vocem: Sub manu Dei humiliantur (I Petr. V) et de bonis principibus gratias referunt; et de his qui ad purgationem suam a Deo regnare permissi sunt, gementes exsultant; sicut scriptum est: Exsultaverunt filiae Judae in omnibus judiciis tuis, Domine (Psal. XCVI). Sicque non resistunt ordinationi Dei, qui novit, non mala facere, sed ordinare. Resistunt autem iniquis iniquorum operibus et mandatis. Unde scriptum est: Verba sapientium quasi stimuli, et quasi clavi in altum defixi (Eccli. XII), quia nesciunt culpas palpare, sed pungere, et tolerant patienter propter Dominum illata [Col. 0098D] mala sibi a principibus malis. Quapropter, qui nobis derogant dicentes, quod volumus tota die loqui per Scripturam, si de omni verbo otioso reddent rationem in diem judicii (Matth. XII), sicut Veritas non mentiente ore dicit, videant quid sustinebunt, de hoc criminoso detractionis, et contra nos murmurationis verbo. Non enim cum sancto Moyse illis dicimus: Nec contra nos est murmur vestrum, sed contra Dominum. Nos eni mquid sumus? (Exod. XVI.) Illisque cum Apostolo inculcamus: Neque murmuraveritis sicut quidam murmuraverunt, et a serpentibus perierunt (I Cor. X). Quibus enim increscit legere, vel scribere quae scripta sunt, vel scribuntur, sciant, quia non de ignorantia judicabuntur; [Col. 0099A] sed de contemptu quo nolunt scire, quo nolunt legere, vel audire condemnabuntur. De qualium choro Dominus dicit: Noluit intelligere ut bene ageret; iniquitatem meditatus est in cubili suo (Psal. XXXV). Cum enim non dicit, non potuit intelligere, sed noluit intelligere, aperte reatum contemptus denuntiat, pro quolibet contemptor merito debitas poenas luet . . .



EPISTOLA XVI. AD CLERICOS PALATII. Ut hominum suorum rapinas reprimant.
(Apud Sirmond.)

HINCMARUS Rhemorum episcopus fratribus nostris, presbyteris, diaconibus, subdiaconibus, et caeteris [Col. 0099B] clericis in palatio domno nostro regi et domnae reginae, ac illorum fidelibus ecclesiastico ministerio consulentibus.

Audio de hominibus vestris quia multa mala, rapinas scilicet et depraedationes, et fornicationes, et adulteria in parochia mea faciunt, et etiam de vobis audio quia illis rapinis consentitis, ut videlicet qui de illis vivitis, et vestros homines atque caballos exinde pascitis. Unde timendum est ne et de vobis dicat Dominus per prophetam: Et erit sicut populus, sic sacerdos (Isa. XXIV, 2). Sed mihi non est necesse multum laborare admonendo in vobis, qui et ministerio et doctrina tales estis, ut non solum vos abstinere a malo, sed etiam alios a malo divertere et bonum facere debere admonere sciatis et debeatis. Tamen pro ministerio [Col. 0099C] imposito admoneo vos cum Paulo apostolo, et obtestor in Christo et per Christum, qui per Paulum locutus est, ut exhibeatis vos sicut Dei ministros, ne vituperetur ministerium nostrum (II Cor. VI, 3 et 4). Et quia jejunia paschalia inchoastis, ante oculos habete quid in Pascha, id est in transitu suo ex hoc mundo ad Patrem, Dominus Jesus tradendo corpus et sanguinem suum discipulis suis de reprobo discipulo dixit: Ecce manus tradentis me mecum est in mensa; vae autem homini illi per quem filius hominis tradetur (Luc. XXII, 21). Hoc pascha quotidie sacerdotes immolando, diaconi ministrando, subdiaconi obsequendo, et caeteri clerici Amen respondendo, celebratis pleno ore de rapina, pleno corde de iniquitate. An obliti estis quod scriptum est in [Col. 0099D] Evangelio: Post buccellam introivit in Judam Satanas? (Joan. XIII, 27.) id est in quem introierat prius ut Dominum traderet suadendo, tunc in eum introiit plenissime possidendo; sicut scriptum est: Intravit autem Satanas in Judam qui dicitur Scarioth (Luc. XXII, 3); et item: Jam enim miserat diabolus in cor Judae, ut traderet Dominum (Joan. XIII, 2); ac deinde dictum est: Post buccellam introivit in eum Satanas. Quia cum intravit sanctus panis in plenum de iniquitate ventrem, intravit hostis antiquus, qui dicitur diabolus et Satanas, in crudelem et impiam mentem; et ad quem finem illa communicatio ei pervenit, quam ideo accepit, ut malam conscientiam mentiretur atque celaret, ipsi melius [Col. 0100A] scitis. Et ille enim, sicut ipsi legitis in Scripturis, in exemplum Judae filium hominis tradit, non quidem Judaeis peccatoribus, sed tamen peccatoribus, membris videlicet suis, qui illud inaestimabile Domini corpus violare praesumit. Et vae illi homini qui ad mensam Domini malignus accedit, qui insidiis mente conditis, qui, praecordiis rapina aut aliquo scelere pollutis, mysteriorum Christi secretis participare non metuit. Vae, inquam, illi presbytero, vae illi diacono, vae illi subdiacono, vae illi clerico, vae illi homini, de quo Jesus, qui altaribus sacrosanctis inter immolandum, utpote proposita consecraturus munera, adesse non dubitatur, astantibus sibi ministris coelestibus, queri cogitur quod in coena discipulis de Juda dixit: Ecce, inquiens, manus tradentis [Col. 0100B] me mecum est in mensa (Luc. XXII, 21); et vae illi de quo dicit Paulus apostolus, quod quasi speciali privilegio in coena Domini quando haec sunt tradita legimus: Quicunque manducat panem hunc aut calicem Domini bibit indigne, judicium sibi manducat et bibit non dijudicans corpus Domini (I Cor. XI, 29). Sed sic ad mensam Domini accedat sine reverentia et timore de peccatis suis, sicut laetus accedit, quando socius suus illum plena mensa pascit de rapinis suis. Et quod idem dicit Apostolus: Ideo inter vos multi infirmi et imbecilles, et dormiunt (ibid., 30), id est moriuntur, multi, hoc monstratur in exemplo de infirmitatibus et mortibus corporalibus aliquorum, quod fit in anima in spiritalibus infirmitatibus atque mortibus omnium irreverendorum. [Col. 0100C] Et qua fronte accedit sacerdos immolare, et diaconus ministrare, ad sanctum altarium, ut pro aliorum peccatis Dominum placatum faciant, qui non solum de praeteritis suis peccatis illi non satisfaciunt, sed insuper quotidianis ac recentibus illum ad iracundiam provocant? et cum quali fiducia aliquis homo talem intercessorem pro se ad Deum in altario ministrando transmittit, qui Deum quotidie non mediocriter offendit, quando si ad suum parem illum transmitteret qui ipsi intercessori iratus existeret, plus illum ad iracundiam quam ad placationem excitaret? Hoc enim Pascha, quod tunc Dominus in novo mysterio egit, quotidie celebratis, quotiescunque missam agitis, sicut ipse tunc omnibus episcopis et presbyteris et caeteris fidelibus [Col. 0100D] celebrantibus atque astantibus ad hoc terribile sacramentum in apostolis suis dixit: Haec quotiescunque, inquit, feceritis, in meam memoriam facietis (II Cor. XI, 25). Videte quales cum Domino ad Domini passionem celebrandam acceditis, qui de talibus miseriis coinquinati estis, si tamen, ita ut audivi, vestris hominibus consentitis. Unde nisi vos correxeritis, quicunque de mea dioecesi sunt, sine dubio usque ad synodum ab officio et communione privabo; et qui de mea dioecesi non sunt, de mea parochia et dioecesi eos excommunicabo, et ad suos episcopos, qui eos corrigant atque dijudicent, divina auctoritate redire mandabo. Quod ut necesse non sit fieri, fratres et filii, et vos ac vestros corrigite, [Col. 0101A] et alios admonete, quia sicut majus peccatum vos peccantes habetis quam populus, sic majorem gloriam apud Deum habebitis, si vos ac vestros custodieritis, et alios admonueritis, scientes quia qui converti facit unum peccatorem ab errore viae suae, quid inde sequitur, quanto magis si vobis et vestris, de quibus rationem reddetis, ad salutem consulere studueritis? Domino etiam nostro regi et amabiliores et venerabiliores eritis, et securius vos ille Ecclesiis praeficere, quando locus evenerit, et nos vos audacius et amabilius, nutu Dei et ipsius domini nostri favore, ordinare valebimus.



EPISTOLA XVII. AD PRESBYTEROS DIOECESIS RHEMENSIS. Ut excommunicationem denuntient iis qui a depraedationibus admoniti non abstinuerint.
(Apud eumdem.)
[Col. 0101B]

HINCMARUS Rhemorum episcopus omnibus presbyteris in parochia nostra consistentibus.

Sicut vobis saepe dixi, sacerdotes medici sunt spiritales, et infirmi homines sunt peccatores. Et licet nos peccatores simus, tamen dignatione Dei officium sanandi peccatores suscepimus; sicut saepe medici corpore infirmi per magisterium medicinae infirmos solent sanare. Et quando usitata infirmitas venit in aliquo, usitatam faciunt medicinam; quando autem inusitata infirmitas nascitur infirmo, de medicinae experimento inusitatam medici faciunt medicinam. Propterea, fratres, unusquisque vestrum quotiescunque [Col. 0101C] cantat missam, usque dum ista quam patimur miseria in parochia nostra cessaverit, quoniam tales homines sunt qui non propter salutem, sed propter consuetudinem, ad ecclesiam veniunt, et usque ad Evangelium, juxta quod ista praedicare debueratis, in missa stare solent et recedunt, statim post Apostolum, id est post Epistolam, hanc admonitionem nostram ab initio usque ad finem, cum verbis prophetae vel Apostoli legite, quia utinam non ad judicium nostrum dicamus, et nos Dei apostoli, id est Dei missi sumus. Ut quoniam ipse per corporalem praesentiam eis qui in parochia nostra tanta mala faciunt annuntiare non possum, verbum Dei per nos ad illos transmissum, quod alligari quacunque [Col. 0101D] infirmitate non potest, illis eorum salutem annuntiet. Et orate pro illis et pro nobis omnibus, ut ipsi resipiscant a laqueis diaboli, a quo capti tenentur ad Dei voluntatem, et Deus nobis patientiam sufferendi donet, et liberet nos a malis quae patimur propter peccata nostra, et det pacem in diebus nostris. Et admonitio nostra ad illos talis est.

Precor vos omnes in amore Dei, legationem ejus portans, per Christum, qui pro vobis crucifixus est, et per Spiritum sanctum, per quem in baptismate sanctificati estis, tam qui de parochia mea estis quam et vos qui de aliis parochiis in parochiam istam venistis et venitis, ut abstineatis vos ab istis [Col. 0102A] depraedationibus et fornicationibus, et aliis criminibus quae mergunt eos qui illa faciunt in infernum, et de illis quae in mea parochia facta habetis, confessionem puram et dignam poenitentiam faciatis. Quae mala vobis et omnibus Christianis Paulus apostolus enumerat dicens: Nolite errare, neque idolis servientes, neque adulteri, neque molles, neque masculorum concubitores, neque fures, neque avari, neque ebriosi, neque maledici, neque rapaces regnum Dei possidebunt (I Cor. VI, 9), si vel in uno de istis peccatis quicunque homines vitam istam finierint. Et iterum idem Paulus apostolus dicit: Si quis frater, id est si quis Christianus, nominatur, et est fornicator, aut avarus, aut idolis serviens, aut ebriosus, aut maledicus, aut rapax, cum tali homine nec cibum [Col. 0102B] debet verus Christianus accipere (I Cor. V, 11). Et iterum dicit: Non solum qui faciunt, sed et qui consentiunt facientibus, digni sunt morte (Rom. I, 32). Quoniam sicut demonstrat sanctus Joannes apostolus, qui alicui consentit talia mala facere, id est si in eum emendare potest, aut illi potest vetare ut non faciat, aut si talem non potest corrigere, et ab illius se potest communione separare, et non facit, communicat et particeps est operibus illius malignis (II Joan. XI). Et ideo, fratres et filii, videte quantae miseriae et de paganis et de aliis malis Christianis super nos veniunt, et quotidie qui ista mala faciunt, de isto saeculo ex majori parte ad tormenta, quae sine fine, pro malefactis quae in parvo tempore fecerunt mortui vadunt; et timentes Dei judicium, retrahite [Col. 0102C] vos ab ista rapina et a caeteris malefactis. Maxime in isto tempore, quando alia peccata, quae per totum annum sicut fragiles homines committitis, poenitere et satisfacere Deo inde debetis, ut communionem corporis et sanguinis Domini in sanctissimo die redemptionis nostrae non ad judicium, sed ad salutem accipere possitis. Quia si quis de istis peccatis plenus ad illam sanctam communionem accesserit, sine dubio suam perditionem accipiet, sicut et Judas fecit, qui Dominum tradidit, et laqueo strangulatus quo se suspendit medius crepuit, et diffusis visceribus in infernum perrexit. Quoniam sicut ille Dominum Judaeis tradidit, ita iste corpus et sanguinem Christi accipiens peccatoribus suis membris in condemnationem tradit. Et de hoc quod [Col. 0102D] ille passus est in anima simul et corpore, multos exspectat Dominus ad poenitentiam, ut non patiantur in corpore. Omnes autem male hanc communionem accipientes patiuntur in anima et peribunt in aeternum, nisi Dei gratia fuerint liberati per poenitentiam. De istis quae dico potest fieri ut diabolus humanae salutis inimicus immittat in corda vestra, cum auditis quod tale periculum sit hanc sanctam communionem accipere, si ab iniquitatibus vestris vos non vultis retrahere, et dicatis: Si tale periculum est nobis, sicut iste episcopus dicit, communicare, abstinebimus nos ab illa communione, quia non retrahimus nos a mala operatione. Unde iterum audite quibuscunque diabolus ista susurrat. Quoniam [Col. 0103A] sicut Dominus dixit de baptismo quod nullus potest fieri salvus, nisi quis renatus fuerit ex aqua et Spiritu sancto (Joan. III, 5), ita de hac sancta communione dixit: Nisi manducaveritis carnem filii hominis, et biberitis ejus sanguinem, non habebitis vitam in vobis (Joan. VI, 54). Et sicut dixit: Qui crediderit et baptizatus fuerit salvus erit (Marc. XVI, 16); id est si quod promisit in baptismate, diabolo et ejus operibus abrenuntiando, et in Deum fide quae per dilectionem est credendo, quod est ut in fide et bonis operibus permaneat, et si post baptismum peccaverit, per confessionem et dignam poenitentiam illis qui in eum peccaverunt dimittendo, et bonis operibus insistendo, hoc quod male fecit emendet. Ita etiam de hac sancta communione dixit: Qui manducat [Col. 0103B] carnem meam et bibit meum sanguinem, in me manet et ego in eo (Joan. VI, 57); et: Si quis manducaverit ex hoc pane, vivet in aeternum, et ego resuscitabo eum in novissimo die (ibid., 52, 55). Propterea attendite, omnes Christiani, quia sine ista communione nec remissionem peccatorum potestis accipere, nec de inferno liberari, nec ad regnum Dei potestis pervenire. Et qui istam communionem cum odio et corde pleno de iniquitate, sicut dixi, et cum voluntate peccandi acceperint, judicium et condemnationem sibi accipient. Et ideo nullum consilium aliud restat ei quicunque vult salvus fieri, nisi ut ab iniquitatibus cesset, et inde poeniteat et offerat Deo confessionem de praeteritis peccatis et professionem, ut in reliquum cesset a peccatis, quantum [Col. 0103C] ei Deus adjutorium dederit, et bonis insistat operibus, et confisus de misericordia Dei, mundo corpore et pura conscientia et contrito corde accipiat communionem corporis et sanguinis Domini. Et tunc non erit ei in condemnationem, sed in remissionem omnium peccatorum, et in fortitudinem, ut possit resistere diabolo, et ad regnum Dei pervenire. Quoniam sicut qui adhaeret meretrici unum corpus efficitur, ita qui digne communicat de ista communione unus spiritus est cum Domino (I Cor. VI, 16), et in quo Deus habitat et ipse in Deo, et in tali homine in quo Deus habitat, et qui in Deo habitat, non habebit peccatum et peccati auctor atque hortator diabolus, damnabiliter locum; et si ita perseveraverit, post mortem in refrigerio erit, et post resurrectionem [Col. 0103D] in sanctorum angelorum consortio cum Christo sine fine regnabit. Et nolite sperare quia tantum ad terrorem vestrum, et non ex veritate hoc dicam. Testis est Deus quia sicut ex ore Dei per Scripturas accepi, ita et hic ad salutem et correctionem vestram scripsi. Et sciatis quia nisi vos correxeritis ut ista mala dimittatis, omnes qui in ista mea parochia ista mala facitis excommunicabo, et presbyteris mandabo ut nulli communionem scienter donent, qui ista mala post istam admonitionem relectam in mea parochia fecerit, neque illi qui facienti voluntarie communicavit, aut facienti mala consensit. Et omnibus ad communionem accedentibus presbyter quiscunque denuntiet, ut qui post istam admonitionem [Col. 0104A] ab his malis non cessavit ad communionem non accedat, sciens qui condemnationem accipiet. Et ex verbo Dei mandabo, ut nullus presbyter in mea parochia de alia parochia veniens illis missam cantet qui se ab istis malis non correxerint, sicut in Christi amore vos deprecor. Et nemo despiciat dicens: Quid si iste episcopus talia commendaverit? Sciat pro certo quia qualiscunque ego sim, Deus verax et omnipotens est qui dixit nobis: Quaecunque ligaveritis super terram, erunt ligata et in coelo (Matth. XVIII, 18). Et si aliquis dixerit: Ad illos dies in alteram ibo parochiam, sciat quiscunque ille non hominis sed Dei illusor et suus ipse deceptor, quia si in alteram parochiam communicare sic excommunicatus perrexerit, quoniam majus etiam judicium [Col. 0104B] coram Deo sustinebit, quia putat se illum effugere posse qui ubique est, et cujus verbo, non mea potestate secundum hominem, sed secundum divinum ministerium, illum excommunicabo. Et non irascimini, dilecti fratres et filii, quia paterna dilectione vos moneo. Sed corrigite vos, attendentes comminationem Dei et ad me et ad vos factam. Ait enim Dominus unicuique qui officium sacerdotale suscepit: Si annuntiaveritis iniquo iniquitatem suam, et conversus fuerit ille iniquus ab impietate sua, ille vita vivet, et tu animam tuam liberasti. Et si non annuntiaveris iniquo iniquitatem suam, et non fuerit conversus ille impius ab impietate sua, ipse iniquus in iniquitate sua morietur, sanguinem autem ejus de manu tua requiram (Ezech. III, 39). Quapropter, fratres et [Col. 0104C] filii, attendite, quia Deus omnipotens est qui ista dixit, et ipse nos fecit, et ipse nos redemit, et ante illius judicium omnes astabimus, et ibi judicati erimus nos sacerdotes, et principes ac seniores, qui vos admonere et castigare debemus, et pro nostris ac vestris peccatis; et vos etiam judicati eritis, non solum de peccatis quae fecistis, et non poenituistis, sed etiam de admonitionibus et castigationibus quas contempsistis. Deus omnipotens, qui per me ista loquitur in auribus vestris, per se haec loquatur in cordibus vestris.



EPISTOLA XVIII. AD PRESBYTEROS RHEMENSIS PAROCHIAE. De baptismo.
(Act. prov. eccl. Rhem.)
[Col. 0104D]

HINCMARUS episcopus ac plebis Dei famulus dilectis fratribus hujus Rhemensis parochiae compresbyteris nostris

Cupiens vos in omni sensu et doctrina atque operis perfectione gratia Dei esse ditatos, pro imposito exiguitati meae ministerio singulis et in commune vobis quaedam de actione sacri baptismatis breviter ex plenitudinis latitudine sanctarum Scripturarum, et doctrina catholicorum patrum curavi excerpere et notitiae vestrae ingerere, ut secundum sacram Scripturam intelligatis in sancto ministerio cuncta quae agitis, et ut in aperto sermone non sit in vobis [Col. 0105A] difficultas intelligendi, neque in prolixo taedium legendi et memoriae commendandi.

Dominus Jesus Christus, creator et redemptor noster, dicit in Evangelio: Nisi quis renatus fuerit ex aqua et Spiritu, non intrabit in regnum coelorum (Joan. III); unde discipulis suis mandavit dicens: Ite, docete omnes gentes, baptizantes eos in nomine Patris, et Filii, et Spiritus sancti, docentes eos servare omnia quaecunque mandavi vobis (Matth. XXVIII). In istis paucissimis verbis totius sanctae praedicationis ordinem exposuit, bis docere dixit, et semel baptizare. Primo omnium fidem catholicam docere praecepit, et post fidem acceptam, in nomine sanctae Trinitatis baptizare jussit. Deinde fide imbutum et sacro baptismate ablutum evangelicis instruere praeceptis [Col. 0105B] mandavit. Primo fides docenda est, et sic baptismi percipienda sunt sacramenta, deinde evangelica praecepta tradenda sunt. At si aliquid horum trium defuerit, salutem animae suae auditor habere non poterit. Hic namque ordo catechizandi, id est instruendi in adultae aetatis viris ubique firmiter retinendus est. Fragiliori vero aetati pia mater Ecclesia concessit, ut qui alieno in paternae praevaricationis ligatus est peccato, alterius in baptismi mysterio abrenuntiatione et fidei professione solutus sit. Et si hoc non esset, quanti perirent infantes, ex quorum numero coelestis quotidie aedificatur Jerusalem? Absque fide quippe baptisma non proficit, dicente Apostolo: Sine fide impossibile est placere Deo (Heb. II). Inter impossibile siquidem et difficile hoc [Col. 0105C] interesse legimus. Difficile est quod licet vix, tamen fieri potest: impossibile vero, quod omnino ab humana fragilitate fieri non potest. Ideo ipse Dominus in Evangelio stupentibus apostolis, quis ex divitibus salvus fieri posset, respondit: Apud homines, hoc impossibile est; apud Deum autem omnia possibilia sunt (Matth. XIX). Docendus est itaque homo rationalem habens intelligentiam, et multimoda praedicatione attrahendus, ut sacrae fidei veritatem agnoscat; et maxime Dei omnipotentis pro eo deprecanda est clementia: quia otiosa est lingua docentis, si gratia divina cor non imbuit auditoris, dicente ipsa Veritate: Nemo potest venire ad me, nisi Pater meus attraxerit eum (Joan. VI); et ut aequaliter sanctam Trinitatem salutem hominis operari intelligatis, dicit [Col. 0105D] et ipse Dominus in Evangelio: Nemo potest venire ad Patrem, nisi per me (Joan. XIV); item et de Spiritu sancto ait: Nisi quis renatus fuerit ex aqua et Spiritu, non potest introire in regnum Dei (Joan. III). Quod enim visibiliter sacerdos per baptismum operatur in corpore per aquam, hoc Spiritus sanctus invisibiliter operatur in anima per fidem. Tria sunt in baptismatis sacramento visibilia, et tria invisibilia. Visibilia sunt, sacerdos, corpus et aqua; invisibilia vero, spiritus, et anima, et fides. Illa tria visibilia nihil proficiunt foris, si haec tria invisibilia non operantur. Sacerdos corpus aqua abluit, Spiritus sanctus animam fide justificat, et hoc est quod Apostolus ait: Cooperatores enim Dei sumus (I Cor. III). [Col. 0106A] Cooperatur homo sancto Spiritui in salute hominis; sed et ipse homo qui baptizandus est, cooperari ambobus debet in salute sua; id est Spiritui sancto et sacerdoti humiliter corpus praestare ad sacri mysterium lavacri, et animam voluntarie ad catholicae fidei susceptionem.

Ut vim cognoscatis hujus sacratissimi juxta sanctorum Patrum intelligentiam et statuta ecclesiastica, vestrae charitati eadem sacramenta catholica interpretatione ostendam. Nam magna sanctitate et venerabili significatione quidquid in eis geritur statutum esse, neminem dubitare fas esse credimus.

Primo, paganus catechumenus, id est instructus, fit accedens per ordinem traditum ad baptismum, id est sanctam tinctionem; et renuntiat maligno [Col. 0106B] spiritui et omnibus damnosis ejus pompis.

II. Accipit manus impositionem et crucem in fronte, in nomine Patris et Filii et Spiritus sancti: et exsufflatur in facie, ut fugato diabolo, Christo Deo nostro paretur introitus.

III. Exorcizatur, id est, conjuratur malignus spiritus, ut exeat et recedat, dans locum Deo

IV. Accipit catechumenus salem, ut putrida et fluxa ejus peccata sapientiae sale divino munere mundentur.

V. Deinde vero symboli apostolici traditur ei fides, et oratio Dominica; ut vacua domus et a prisco habitatore derelicta, fide ornetur, et praeparetur habitatio Deo. Quorum expositionem, id est symboli et orationis Dominicae, habetis in scrutinio quod fit in [Col. 0106C] apertione aurium, sicut vobis credimus esse notum. Quod enim symbolum Graece dicitur, latine indicium, vel signum, sive collatio interpretatur. Indicium, quia per id indicatur fidei integritas. Signum, quod eo bene retento et intellecto fideles ab infidelibus discernuntur. Collatio, quia in eo sancti apostoli omnem fidei integritatem contulerunt: quod autem omnes Apostoli pari fidei sinceritate corde retinebant, ore confessi sunt; et singuli proprias sententias conferentes, symbolum, id est totius fidei collationem ediderunt. Discessuri enim ab invicem per totius orbis provincias normam futurae praedicationis in commune statuerunt; ne localiter ab invicem discedentes, diversum aliquid vel dissonum praedicarent. Oratio autem Dominica, quam omnes Christiani [Col. 0106D] sincero corde frequentare necessario debent, ideo sic appellatur, quia petentibus apostolis ut eis insinuaret qualiter orare deberent, Dominus noster Jesus Christus, sicut sacra Evangelia docent, hanc orationem illis composuit, et sic eos orare praecepit.

VI. Tunc fiunt scrutinia, id est explorationes, vel investigationes secundum morem vobis cognitum, ut exploretur saepius, quam firmiter post renuntiationem Satanae sacra verba datae fidei radicitus corde defixerint; et sicut vobis notum est per decretos dies in sancta Quadragesima fiunt septem scrutinia, secundum formam septiformis Spiritus.

VII. Deinde tangit consecrando sacerdos nares et aures de sputo, et dicit: Effeta quod est adaperire [Col. 0107A] (Matth. VII), et reliqua. Inter caetera quippe consecrationis exordia, de saliva oris sui sacerdos nares tangit, et aures consecrandi, et dicit: Effeta, quod est adaperire. Obsurduit enim homo ab audiendo vitae verbo, postquam mortifera serpentis verba contra Deum timidus audivit; et surditatem quam primus homo peccando promeruit, omnis per traducem virilis seminis generatus ab illo contraxit. Per salivam quidem oris sacerdotis, gustus quo initiandus est supernae sapientiae designatur: quia ex capite in quo omnes sensus hominis sunt, saliva descendit: et Apostolus: Caput, inquit, Christi Deus (I Cor. XI), et divinitas hominem assumens, quoddam ex connexione duarum substantiarum in una Dei Filii persona collyrium fecit, unde genus humanum, quod coecum [Col. 0107B] a primis parentibus natum erat, illuminaret. Non ab re sputo aures tanguntur et nares: ut qui exspuens linguam muti tetigerat, et sputo lutum fecerat, et oculos caeci nati aperuerat, nunc per ministerium sacerdotum, et auditum spiritalem his qui baptizandi sunt, tribuat; et recte loquendi, id est verae fidei confitendi facultatem praebeat; et nares, quibus bonum Christi odorem capiant, aperiat. Per tactum vero narium, ut abjectis delectationibus noxiis, solum Christi semper amplectatur odorem, de quo dicit Apostolus: Christi bonus odor sumus Deo in omni loco (II Cor. II). Et ut meminerit se juxta exemplum beati Job, donec superest halitus in eo et spiritus Dei in naribus ejus, non loqui iniquitatem labiis, nec lingua mendacium meditari debere. Porro [Col. 0107C] per tactum aurium, ut relicto auditu linguae nequam, audiat verba Christi, et faciat ea: similis vero prudenti, qui aedificavit domum suam supra petram: qui incorporatus Ecclesiae, quae corpus est Christi, dicit cum Psalmista: Sacrificium et oblationem, veterum scilicet caeremoniarum, noluisti: aures autem perfecisti mihi, ut annuntiem omnes laudationes tuas in portis filiae Sion (Psal. XXXIX), et: In me sunt, Deus, vota tua, quae reddam laudationes tibi (Psal. LV). Legimus quoque in quibusdam regionibus esse consuetudinem, ut etiam labia consecrandi de saliva sacerdotis tangantur, auctoritate sacri Evangelii: quia postquam Dominus in aures surdi et muti misit digitos suos, sputo tetigit linguam illius, et subintulit: Effeta, [Col. 0107D] quod est adaperire. Et statim apertae sunt aures ejus, et solutum est vinculum linguae ejus, et loquebatur recte. Et in quibusdam regionibus alii oleo sancto tangunt catechumenorum aures et nares: quia nemo potest per gratiam sancti Spiritus, quae oleo designatur, fidei sacramenta cognoscere, nisi audiat praedicantem, dicente Apostolo: Fides ex auditu, auditus autem per verbum Christi (Rom. X). Nares quoque simili tactu sanctificantur: ut hi qui ad baptismum veniunt admoneantur tanti mysterii sacramentum per gratiam sancti Spiritus usque ad mortem inviolatum atque integrum custodire. Ut quandiu spiritum vitae hujus naribus suis attrahunt, a Christi Domini nostri cultura et servitio non recedant. [Col. 0108A] Sed sicut nostrarum regionum consuetudo ab eis non est reprehendenda, ita nec a nobis illarum consuetudo, quia non abhorrere a fide videtur, penitus est abdicanda: cum in unius fidei soliditate in quibusdam rebus obesse non soleat diversa consuetudo. Sicut et sacramenta Veteris ac Novi Testamenti, licet pro temporum ratione discrepent, fides tamen una, eademque concordat: quia quam nos per apostolos factam, eamdem patres Testamenti Veteris dispensationem Christi per prophetas didicerant esse venturam.

VIII. Posthaec vocato ex nomine consecrando, interrogat eum sacerdos, si abrenuntiet Satanae et omnibus operibus ejus, et reliqua. Post cujus responsionem ungit eum oleo exorcizato, in pectore et [Col. 0108B] inter scapulas, dicens: Et ego linio te oleo salutis in Christo Jesu Domino nostro in vitam aeternam. Pectus quippe perungitur oleo, ut signo sanctae crucis diabolo claudatur ingressus. Signatur et inter scapulas, ut undique muniatur. Item in pectoris et inter scapulas unctione signatur fidei firmitas, et operum bonorum perseverantia. Signatur etiam baptizandus pectore et inter scapulas de oleo sancto: ut illius olei sancti, videlicet Spiritus unctione liniatur, de qua Apostolus ait: Sicut unctio ejus docet vos de omnibus (I Joan. II); ante et retro munitus contra omnia, prospera sive adversa, sit circumspectus. Abrenuntiat autem baptizandus diabolo, id est, resistit, sicut jubet Petrus apostolus, dicens: Resistite diabolo, et fugiet a vobis (I Petr. V). [Col. 0108C] Abrenuntiat quidem, id est, repudiat, spernit, rejicit, contradicit, abnegat, relinquit, sive aliud quid quod hoc verbo in hoc sensu exprimi potest. Quamvis enim illius verbi quod est nuntio, sensus in promptu sit, cum sine praepositione profertur: accepta praepositione interdum a sua significatione non longe recedit: ut est illud, nuntio et renuntio; interdum vero in alium sensum vertitur, et est illud: Sic ergo omnis ex vobis qui non renuntiat omnibus quae possidet, non potest meus esse discipulus (Luc. XIV). Quam sententiam beatus Gregorius exponens in homilia Evangelii, renuntiare abnegare, intelligi debere, ostendit. Denique baptizandus post abrenuntiationem Satanae, interrogatur si abrenuntiet omnibus operibus ejus. Quae sunt autem opera Satanae, divinus [Col. 0108D] apostolus Paulus, in quo loquitur Christus, demonstrat scribens ad Corinthios: Si quis frater est fornicator, aut avarus, aut idolis serviens, aut maledicus, aut ebriosus, aut rapax, cum hujusmodi nec cibum sumere (I Cor. V). Et item: An nescitis quia iniqui regnum Dei non possidebunt? Nolite errare: neque fornicarii, neque idolis servientes, neque adulteri, neque molles, neque masculorum concubitores, neque fures, neque avari, neque ebriosi, neque maledici, neque rapaces, regnum Dei possidebunt (I Cor. IV). Et ad Galatas: Manifesta sunt opera carnis, quae sunt fornicatio, immunditia, luxuria, idolorum servitus, veneficia, inimicitiae, contentiones, aemulationes, irae, rixae, dissensiones, sectae, incidiae, [Col. 0109A] homicidia, ebrietates, comessationes et his similia, quae praedico vobis, sicut praedixi, quoniam qui talia agunt, regnum Dei non consequentur (Galat. III): nisi per debitos poenitentiae fructus, antequam exeant de corpore, ea cooperiant, et devotis precibus, eleemosynis, jejuniis, fletibusque et hostiae salutaris oblationibus, abluere illa curaverint. Abrenuntiat enim baptizandus omnibus diaboli pompis, id est spiritualibus vitiis, ut sunt ambitio, arrogantia, vana gloria, ostentatio et caetera hujusmodi, quae de superbiae fonte procedunt. Pompa quippe proprie dicitur publica ostentatio cum multa ambitione. Ambitio quippe phantasia dicitur Graece: quo nomine designatur multiplex apparatus et pompa regalis officii. Et hac conditione post abrenuntiationem, ut praemisimus, [Col. 0109B] oleo sancto linitur.

IX. Et sic fonte verbis solemnibus consecrato, adstante baptizando juxta fontem, obsequente patrono interrogat eum sacerdos, si credit in Deum Patrem omnipotentem, et reliqua secundum morem. Et respondente illo secundum ecclesiasticam consuetudinem; post supradictam trinam diaboli et pomparum, ac operum abrenuntiationem, postque trinam verae fidei confessionem, quia non potest quisque nisi trina abrenuntiatione et trina confessione purgari; trina mersione baptizatur in nomine Patris, et Filii, et Spiritus sancti: ut sicut interior homo, qui ad imaginem sanctae Trinitatis conditus est, per invocationem sanctae Trinitatis ad eamdem revocatur imaginem; et qui tertio gradu peccati, id [Col. 0109C] est, cogitatione, locutione et operatione cecidit in mortem, tertio elevatus de fonte per gratiam resurgat ad vitam. Et sicut interior homo in fide sanctae Trinitatis ad imaginem sui conditoris reformandus est, ita et exterior trina mersione abluendus est: ut quod invisibiliter Spiritus operatur in anima, hoc visibiliter sacerdos imitetur in aqua. Nam originale peccatum tribus modis actum est, delectatione, consensu et opere; ita et omne peccatum, aut cogitatione, aut locutione, aut operatione efficitur; ideo triplici generi peccatorum trina videtur ablutio convenire; vel propter originale peccatum, quod in infantibus valet ad perditionem, vel propter illa quae in provectioris aetatis hominibus, voluntate, verbo vel facto adduntur. Et quia secundum sanctam [Col. 0109D] Scripturam unus Deus, una fides, unum baptisma, ter baptizandus mergitur in nomine Patris, et Filii, et Spiritus sancti, ut Trinitas unum appareat sacramentum; et non baptizetur in nominibus Patris et Filii et Spiritus sancti, sed in uno nomine, quod intelligitur Deus, juxta Apostolum. Igitur unus est Deus, una fides, unum baptisma: sed duae sunt pactiones quae in baptismate paciscuntur, quas patroni suis susceptis, cum ad intelligibilem aetatem pervenerint, insinuare sollicite et inculcare debent. Quarum pactionum una est qua diabolo abrenuntiatur, et omnibus operibus ejus, et omnibus pompis ejus: et altera qua quisque baptizatus professus fuit se credere in Patrem, et Filium, et Spiritum sanctum. [Col. 0110A] Quas necesse est inconvulsae mentis intentione servare fidelibus, et ut intemerate custodiri possint, illius semper adjutorium requirere, cujus gratia in baptismate sunt renati.



EPISTOLA XIX. AD LUDOVICUM III REGEM, BALBI FILIUM. Ut liberam episcopi electionem in Bellovacensi Ecclesia fieri permittat.
(Apud Sirmond.)

Domino LUDOVICO regi glorioso HINCMARUS episcopus ac plebis Dei famulus.

CAP. I. Episcopi qui apud martyrium sanctae Macrae in nomine Christi convenimus, non pro ulla indebita voluntate, sed pro sanctae Ecclesiae ac vestro et regni vobis commissi honore ac salvamento, sicut scripta demonstrant, quae vobis per consacerdotes nostros [Col. 0110B] transmisimus, relecta praesumptione cleri et plebis Ecclesiae Belvacensis, qui personam regulis sacris incongruam, cum decreto singulorum manibus roborato, nobis praesentaverunt in synodo, veluti jam fuit actum, quando Fromoldum quemdam elegerunt, et rejecto illo propter insipientiam et improbitatem, Odo ex vicina parochia ibidem cum decreto canonico fuit electus, relectis coram omnibus qui adfuerunt sacris canonibus, secundum easdem sacras leges constituimus designatos ex nomine dilectos fratres et venerabiles coepiscopos nostros, per quos vestrae dominationi litteras direximus, in quibus inter caetera haec continentur: Ut sicut sacrae leges et regulae praecipiunt, archiepiscopis et episcopis [Col. 0110C] collimitanearum dioeceseon electionem concedere dignemini, ut undecunque, secundum formam regularem electionis, episcopi talem eligant, qui et sanctae Ecclesiae utilis, et regno proficuus, et vobis fidelis ac devotus cooperator existat: et consentientibus clero et plebe eum vobis adducant, ut secundum ministerium vestrum res et facultates Ecclesiae, quas ad defendendum et tuendum vobis Dominus commendavit, suae dispositioni committatis, et cum consensu ac litteris vestris eum ad metropolitanum episcopum ac coepiscopos ipsius dioeceseos, qui eum ordinare debent, transmittatis, et sic sine scandali macula ad sanctum sacerdotium provehatur. Et reliqua quae inde ibi sequuntur.

CAP. II. In quibus verbis nulla indebita cujuscunque [Col. 0110D] voluntas, nihil contra Domini voluntatem, nihil contra vestrum honorem, nihil contra regni vobis commissi resonat salvamentum: sed ordinis plenitudo, qualiter electus vitae merito et sapientiae doctrina a metropolitano et provinciae coepiscopis debeat juxta Nicaenum sanctum et magnum concilium regulariter ordinari, ubi inter alia scriptum est (can. 6); Illud, inquit, generaliter clarum est quod si quis praeter sententiam metropolitani fuerit factus episcopus, hunc magna synodus diffinivit episcopum esse non posse: firmitas autem eorum quae geruntur per unamquamque provinciam metropolitano tribuatur episcopo. Et de hac mystica Nicaena synodo sedes apostolica contestatur (Leo, [Col. 0111A] ep. 56, ad Anatol.) Quia tanto divinitus privilegio est consecrata, ut sive per pauciores, sive per plures episcopos, ecclesiastica judicia celebrentur, omni penitus auctoritate sit vacuum quidquid ab illius fuerit constitutione diversum. Debetis igitur incunctanter advertere, sicut sanctus papa Leo ad Leonem Augustum scripsit (epist. 81), regiam potestatem vobis non ad solum mundi regimen, sed maxime ad Ecclesiae praesidium esse collatam, ut ausus nefarios comprimendo, et quae bene sunt statuta defendatis, et veram pacem his quae sunt turbata restituatis. Quod et optare et quaerere atque servare debetis, sicut antecessores vestri imperatores et reges fecerunt. Et non debetis inflexibilem Dei voluntatem, qui si mutat sententiam, non mutat [Col. 0111B] consilium, ad humanam et fragilem voluntatem vestram velle inflectere, quod fieri non potest, sed vestram voluntatem Dei voluntati subdere, sicut Christus nobis et omnibus Christianis, ex humanitate sua loquens, sequendum dedit exemplum, dicens: Non veni voluntatem meam facere, sed voluntatem ejus qui misit me Patris (Joan. V, 30, et VI, 38); Et: Fiat non sicut ego volo, sed sicut tu vis, Pater (Matth. XXVI, 39). Si enim a divina voluntate humana voluntas vestra perseveranter, quod non permittat Dominus, discordaverit, respondenda sunt ministerio episcopali apostolorum verba: Obedire oportet Deo magis quam hominibus (Act. V, 29); et: Si justum est in conspectu Dei vos potius audire quam Deum, judicate. Non enim possumus quae vidimus [Col. 0111C] et audivimus non loqui (Act. IV, 19).

CAP. III. Nam si quod a quibusdam dicitur, ut audivi, quando petitam apud vos electionem conceditis, illum debent episcopi et clerus ac plebs eligere, quem vos vultis, et quem jubetis (quae non est divinae legis electio, sed humanae potestatis extorsio), si ita est, ut dici a quibusdam audivi, ille malignus spiritus, qui per serpentem primos parentes nostros in paradiso decepit et inde illos ejecit, per tales adulatores in aures vestras haec sibilat; quia hoc in Scripturis tam Veteris quam Novi Testamenti non continetur, neque in catholicorum dictis, vel sacris canonibus, nec etiam in legibus a Christianis imperatoribus et regibus promulgatis hoc scriptum vel decretum invenitur, sed talia dicta infernus evomuit. [Col. 0111D] Christus enim per Apostolum loquens, talem jubet eligere: Qui potens sit exhortari in doctrina sana, et eos qui contradicunt revincere (Tit. I, 9). Et si quis contra hoc loquitur, iniquitatem contra Dominum loquitur, et inter blasphemos a sancto Spiritu computatur. Sic enim atavus vester Carolus et abavus Ludovicus imperatores intellexerunt, et ideo in primo libro Capitulorum suorum promulgaverunt scribentes (cap. 84, de episcopis eligendis): Sacrorum, inquiunt, canonum non ignari, ut in Dei nomine sancta Ecclesia suo liberius potiatur honore, assensum ordini ecclesiastico praebemus, ut scilicet episcopi per electionem cleri et populi, secundum statuta canonum, de propria dioecesi, remota personarum [Col. 0112A] et munerum acceptione, ob vitae meritum et sapientiae donum eligantur, ut exemplo et verbo sibi subjectis usquequaque prodesse valeant. Notandum est sane quod dicitur: Secundum statuta canonum eligantur, ut exemplo et verbo sibi subjectis usquequaque prodesse valeant. Et sacri canones dicunt (Coelestinus, Decret. 18): Primum enim illi (quin clerici uniuscujusque Ecclesiae) reprobandi sunt, ut aliqui de alienis Ecclesiis merito praeferantur. Et item: Ut episcopi judicio metropolitanorum et eorum episcoporum qui circumcirca sunt, provehantur ad ecclesiasticam potestatem: hi videlicet qui plurimo tempore probantur tam verbo fidei quam rectae conversationis exemplo. Attendendum est igitur qualiter hoc imperiale capitulum sacris [Col. 0112B] regulis et antiquorum imperatorum legibus congruat, ostendens quoniam, sicut et leges et regulae dicunt, in electione episcopi assensio regis sit, non electio, in episcoporum vero exsecutione sit electio, sicut et ordinatio.

CAP. IV. Sunt qui dicunt, ut audivi, quia res ecclesiasticae episcopiorum in vestra sint potestate, ut cuicunque volueritis eas donetis. Quod si ita est, ille malignus spiritus, qui, ut superius praemissum est, primos parentes nostros perdidit, perditionem vestram in aures vestras susurrat. Sanctus namque Spiritus per eos qui cum Christo in coelo regnant, et in terris miraculis coruscant dixit, et usque ad nos scriptis pervenire fecit dicens: Res et facultates ecclesiasticae oblationes appellantur, quia Domino, [Col. 0112C] offeruntur, et vota sunt fidelium, ac pretia peccatorum, atque patrimonia pauperum: si quis illa rapuerit, reus est damnationis Ananiae et Saphirae, et oportet hujusmodi tradere Satanae, ut spiritus salvus sit in die Domini. Quod praefati gloriosi imperatores Carolus et Ludovicus in primo libro Capitulorum suorum ita inseruerunt dicentes (cap. 83): Quia juxta sanctorum Patrum traditionem, novimus res Ecclesiae vota esse fidelium, pretia peccatorum, et patrimonia pauperum, cuique non solum habita conservare, verum etiam multa, Deo opitulante, conferre optamus. Tamen ut ab ecclesiasticis de non dividendis rebus Ecclesiae suspicionem dudum conceptam penitus amoveremus, statuimus ut neque nostris, neque filiorum, et, Deo dispensante, successorum [Col. 0112D] nostrorum temporibus, qui nostram vel progenitorum nostrorum voluntatem vel exemplum imitari voluerint, ullam penitus divisionem aut jacturam patiatur. Quod et vos servare oportet, si feliciter vultis regnare, qui minoris potestatis et aetatis atque sapientiae adhuc estis, quam et illi fuerunt, qui haec et servaverunt et servanda promulgaverunt.

CAP. V. Recordamini, quaeso, professionis vestrae, quam in die consecrationis vestrae promisistis, sicut ab illis qui interfuerunt accepimus, quamque manu propria subscripsistis, et super altare coram episcopis omnibus qui adfuerunt Domino obtulistis: et diligenter relegi eam facite coram vobis et fidelibus [Col. 0113A] vestris, quorum consilio et auxilio sanctam Ecclesiam et regnum vobis commissum gubernare debetis, et si aliquid per ignorantiam, vel aliorum suggestionem, ab ea exorbitastis, nolite negligere inde Domino satisfacere. Et quod in epistola mihi directa et in synodo relecta scripsistis, sicut vobis expedit attendite. Sic enim ibi est scriptum: Jungamur simul, ut ego rex, et vos sacerdos Dei, ministerium condigne tam in divinis quam in humanis adimplere valeamus officiis. Quatenus devotione et operatione ostendatis, quia Christus, a quo legitimus omnis episcopatus cepit exordium, et omnis principatus accepit provectum, auctor sit vestri regiminis, et protector fiat vestrae sublimitatis. Per quem vos obsecro episcopali ministerio, talia vestro [Col. 0113B] tempore in sanctam Ecclesiam introducere non tentetis, qualia magni imperatores et antecessores vestri suis temporibus introducere non praesumpserunt. Et quoniam sine sancto Spiritu ministerium episcopale non agitur, non sit vobis leve in episcopis contristare Spiritum sanctum, cum Dominus terribiliter comminans dicat: Qui scandalizaverit unum de pusillis istis, expedit ei ut suspendatur mola asinaria in collo ejus, et demergatur in profundum maris (Matth. XVIII, 6). Et Apostolus: Nolite contristare Spiritum sanctum Dei (Ephes. IV, 30). Et item idem Apostolus dicit: Per fidem habitare Christum in cordibus nostris (Ephes. III, 17), qui jam sedens ad dexteram Patris de coelo Saulo intonuit dicens: Saule, Saule, quid me persequeris? (Act. IX, 4.) Demonstrans [Col. 0113C] quoniam in membris suis Christus persequitur et scandalizatur, et in membris suis suscipitur, velut se dicturum electis in judicio pollicetur: Quandiu uni de minoribus meis fecistis, mihi fecistis (Matth. XXV, 40). Et sanctus Spiritus in eis in quibus habitat contristatur, sicut ex Apostoli verbis supra ostendimus. Et quia jam tempus transiit, ultra quod sacri canones Spiritu Dei conditi et totius mundi reverentia consecrati decernunt ut ordinationes episcoporum non differantur, sicut synodus apud martyrium sanctae Macrae secundum leges et regulas diffinivit, electionem episcoporum, qui designati ad hoc negotium exsequendum una cum consensu vestro fuerunt in synodo, sicut in epistola vobis directa ab eadem synodo scriptum habetur, [Col. 0113D] dominatio vestra consentiat, et non differatis accelerare, ut vobis suggessimus, quatenus ipsa ecclesia diu contra sancti Spiritus promulgationem non vacet pastore, et vos, quod absit, non mediocre incurratis periculum. Quia enim sacri canones (conc. Anth., can. 16) perfectum dicunt esse concilium, ubi cum suis suffraganeis interfuerit metropolitanus antistes, multo magis ratum teneri debet quod metropolitani cum episcopis diversarum provinciarum secundum sacras leges et regulas decreverunt. Sexcenti namque triginta et eo amplius episcopi, quorum nomina scripta sunt in coelo, quorumque nomina habemus scripta in libris nostris, in Chalcedona civitate apud Martyrium sanctae Euphemiae in Christi nomine congregati, [Col. 0114A] constituerunt (can. 25) ut ultra tres menses ordinationes episcoporum non differantur, cum decreto judicio, ut qui ausi fuerint, post diffinitionem magnae et universalis hujus synodi, quidquam ex his quae sunt prohibita perpetrare, decrevit sancta synodus a proprio hujusmodi gradu recedere. Et Dominus in Evangelio dicit: Ubi fuerint congregati duo aut tres in nomine meo, ibi sum in medio eorum. Et: Si duo ex vobis de omni re consenserint super terram, fiet. Et: Quaecunque alligaveritis super terram, erunt ligata et in coelis (Matth. XVIII, 18, 19, 20). Si ergo adesse dignabitur ubi duo vel tres fuerint, quanto magis ubi tanti ex sanctis Patribus congregati haec irrefragabiliter decrevere servanda?

CAP. VI. De eo quod in litteris vestris, quas pridie [Col. 0114B] Nonas transacti mensis Maii, deferente clerico nomine Teutberto relegi, voluntarie vos subjicere velle exiguitatis meae consiliis, et secundum quod hortatus fuero, agere et disponere in ecclesiasticis et saecularibus negotiis, et meae fiduciae vosmetipsos subjicere velle, et secundum datum a me consilium regni vestri jura componere: vestrae dominationi rescribo, ut Domini voluntatem vestrae voluntati praeponere in omnibus studeatis, cujus voluntatem per sanctas Scripturas, et per eos qui jam in coelo cum illo regnant, et in terris miraculis coruscant, et per sacras leges a Christianis imperatoribus et regibus promulgatas, sicut ipse dicit: Per me reges regnant, et conditores legum justa decernunt (Prov. VIII, 15), potestis cognoscere: sed et per scripta a nobis ex [Col. 0114C] synodo apud martyrium sanctae Macrae habita, et per consacerdotes nostros vobis directa, potestis agnoscere. Sed satis doleo, et multum timeo, quia, ut cum venia vestra dicam, quantum in hac causa de qua agitur paret, plus intenditis sequi propriam voluntatem quam divinam auctoritatem, et eorum qui se importune ingerunt cupiditatem quam sanctae Ecclesiae utilitatem; et eorum de quibus dicit Apostolus, quoniam nesciunt quae loquuntur, neque de quibus affirmant (I Tim I, 7), adulationis favorem quam vestram ipsam salutem. Quod scripsistis, vota omnium qui commorantur in Belvacensi Ecclesia, in Odacrum concordare, non est mirum si stulti et improbi ac cupiditate caecati toties taliter agunt, non correcti de rejectione pravae suae electionis [Col. 0114D] in Fromoldum, et reprobato Rodulfo, et a se electo Honorato sacro episcopali ordini adhuc fidei doctrina incongruo, perdiderunt electionem, sicut ostensum est illis in synodo, et per sacras regulas non ulterius illorum, sed episcoporum esse electionem, quam non praeire sed subsequi, et non se ab ea debere excidere, et nunc contra regulas et leges sine visitatore praesumpserunt electionem. Unde referendum est eidem plebi illud propheticum: Frons mulieris meretricis facta est tibi, nescis erubescere, (Jer. III, 3). Et Jacobus Apostolus tam tales clericos quam plebeios redarguit dicens: Adulteri, nescitis quia amicitia hujus mundi inimica est Deo? (Jac. IV, 4.) Adulteros enim recte nuncupat, quos [Col. 0115A] derelicto amore sapientiae coelestis, quae dicit: Leges meas custodite (Levit. XVIII et XX), ad amplexum potius amicitiae mundialis esse deflexos increpat. Quapropter potius merentur excommunicatione corrigi, quam corrupti in voluntatibus suis audiri. Sed forte non est ita ut vobis est dictum. Dominationi autem vestrae ostendo quod scriptum est, Spiritu sancto dictante, in Decretis apostolicae sedis: Quod si et omnes sacerdotes, et mundus erroris assentiat, damnatio consentientes involvit, non praevaricationis damnationem consensus absolvit. Non enim crimen minuitur, sed accrescit, cum generale fit ex privato. Hoc enim Deus indicavit, qui mundum peccantem generali diluvio interemit.

CAP. VII. Quod scripsistis, ut sicut semper regibus [Col. 0115B] praedecessoribus vestris in omni utilitate regni proficuus et devotus fui, ita vobis fidelis et devotus existam. Quod et hactenus observavi et observare cupio. Vos autem sanctae Ecclesiae, et ejus rectoribus, atque mihi servate quod illi conservaverunt; et pro devotionis fidelitate, quam vobis cum caeteris fidelibus vestris in electione vestra, non sine magno labore, ad provectionem regiminis, quo jam nomine, det Dominus etiam virtute potiti estis, nolite retribuere mihi mala pro bonis, suadentes, non tamen auxiliante Domino, persuadentes, ut in senecta mea declinem a sacris regulis, quod nec pro cupiditate, nec pro amore vel timore hactenus feci, ut a gradu episcopali, quo per triginta et sex annos gratia Dei usque modo functus fui, merito decidam. Non enim [Col. 0115C] excidit mihi a mente sententia Salvatoris, qua dicitur: Quid enim proficit homo, si lucretur universum mundum, se autem ipsum perdat, et animae suae detrimentum faciat? aut quam dabit homo commutationem pro anima sua? (Luc. IX, 15; Matth. XVI, 25.) Et sacri canones Spiritu sancto decreti (concil. Carth. II, can. 13): Si quis, inquiunt, contra suam professionem vel subscriptionem venerit in aliquo, ipse se honore privabit. Et si vobis consensero, ut contra divinas et humanas leges, et contra vestram et meam, coram pluribus in synodo episcopis cohibentibus, professionem faciatis, me perdam, et vos non salvabo, dicente Apostolo: Non solum qui faciunt, sed qui consentiunt facientibus, digni sunt morte (Rom. I, 32). Et sicut in ecclesiasticis et in mundanis [Col. 0115D] legibus scriptum habetur: Prava facientes atque consentientes par judiciorum poena constringit: nec expers facinoris aestimatur, qui licet ipse non fecerit, facientes tamen in familiaritatem foedusque receperit.

CAP. VIII. Quod scripsistis, ut per meam voluntatem et ministerium Belvacensis Ecclesiae episcopatum dilecto filio meo et fideli vestro Odacro tribuere valeatis, si vestrae dominationi de illo est cura, hoc nullatenus faciatis, ne forte si feceritis, et ipse episcopium illud, et pastore vacantem Ecclesiam, contra sacras Ecclesiae regulas invadere praesumpserit, sacris legibus et regulis exigentibus, quod non opto, contingat ut ulterius, nec in vita mea, nec post [Col. 0116A] mortem corporis mei, in dioecesi Rhemensi in gradu ecclesiastico valeat ministrare.

CAP. IX. De eo quod scripsistis, quia si vestrae voluntati, ecclesiasticis videlicet regulis contrariae, obsecutus fuero, eos quos mihi chariores et familiariores cognoveritis, honorare in omnibus curabitis, tantummodo ut in hac petitione vestra vobis consentiam, non meis, sed sacrorum canonum verbis respondeo, quia secundum eosdem sacros canones, pro indigentibus, et mihi conjunctis, et pro aliis, sicut praecipiunt, ad salutis vestrae augmentum et potestatis honorem, regiam potestatem vestram petitionibus adire curabo, quandiu Dominus me in corpore morari praeceperit. Verum, sicut sanctus Innocentius papa dicit: Sollicitos vos pro salute [Col. 0116B] libenter audio; contra caput autem non libenter admitto. Et sanctus Gregorius exponens (hom. 37, in Evang.) sententiam Evangelii: Si quis venit ad me, et non odit patrem suum, et matrem, et uxorem, et filios, et fratres, et sorores, adhuc autem et animam suam, non potest meus esse discipulus (Luc. XIV, 26), dicit: Quoniam quisquis jam aeterna concupiscit, in ea quam aggreditur causa Dei, extra patrem, extra matrem, extra uxorem, extra filios, extra cognatos, extra semetipsum fieri debet, ut eo verius cognoscat Deum, quo in ejus causa neminem recognoscit. Unde in hoc episcopali ministerio carnalem propinquum, nec amicum videlicet animi familiarem, carnali affectu recognosco, sed sententiam Domini attendo, qui dicit: Qui non intrat per ostium [Col. 0116C] in ovile ovium, sed ascendit, aliunde, hic fur est et latro (Joan. X, 1). Et ideo neminem eligo, neminem recognosco, neminem recipio, nisi qui vita et moribus, et scientiae catholicae doctrina, per claves Ecclesiae ad hoc episcopale ministerium accedit, et sciat et faciat quod sacrum ministerium postulat. Et quoniam non est Deus personarum acceptor, sed in omni gente, qui timet eum et operatur justitiam, acceptus est illi (Act. X, 34), in hac causa nullius personam accipio, sicut sanctus propheta virum justum describens dicit: Qui excutit manus suas ab omni munere (Isa. XXXIII, 15). Neque enim dixit tantum a munere, sed addidit ab omni, id est a munere manus, a munere linguae, a munere obsequii, sicut jam vobis scripsi, si mente voluissetis recondere.

[Col. 0116D] CAP. X. Vestram denique charam mihi dominationem solerter atque attente ante mentis oculos oportet habere, quod, sicut jam vobis scripsi, qui contra sacros canones ordinantur, et ordinatores et ordinati haeretici sunt, sicut sanctus Gregorius et caeteri catholici Ecclesiae sanctae doctores atque rectores multoties in libris suis ostendunt. Quam haeresim sanctus Petrus primum in Simonem Magum aeterno anathemate condemnavit (Act. VIII). Sed et hujusmodi non ordinationis, sed exordinationis mediatores, praefatum magnum et sanctum Chalcedonense concilium (can. 2), si clerici sunt, proprio gradu privari, si vero laici aut monachi fuerint, sine ulla exceptione [Col. 0117A] aut respectu alicujus personae, anathematizari praecipit. Propterea hortor dominationem vestram ut a tali mediatione vel interventione vos caveatis. Ne vero pro alicujus temporali placiditate aeternum periculum incurratis, sed et dilectus filius meus, fidelis vester, pro quo satagitis, non obliviscatur quod jam in epistola vobis directa, capellanis vestris me inter alia scripsisse recordor, canonicam decretam sententiam, qua dicitur: Sicut is qui invitatus renuit, quaesitus refugit, sacris est altaribus admovendus, sic qui ultro ambit, vel qui importune se ingerit, est procul dubio repellendus. Quae itaque praemissa sunt, non mea, neque a me excogitata sunt verba, sed a Christo, et per apostolos, ac ejus sanctos, Spiritu sancto prolata. Propterea illi qui audire ea [Col. 0117B] non sufferunt, vel obaudire contemnunt, timeant Dominum dicentem, quae nuper quinto decimo die ante sanctum Pascha legi omnes in ecclesia audivimus: Qui est ex Deo verba Dei audit: propterea vos non auditis, quia ex Deo non estis (Joan. VIII, 47). Unde sanctus Gregorius (hom. 18, in Evang.): Si enim ipse verba Dei audit qui ex Deo est, et audire verba ejus non potest quisquis ex illo non est, interroget se unusquisque si verba Dei in aure cordis percipit, et intelliget unde sit. Et sanctus Paulus apostolus, per quem ipse locutus est Christus: Nolite communicare operibus infructuosis tenebrarum: magis autem et redarguite (Ephes. V, 11). Et item idem Apostolus: Si quis non obaudit verbo nostro per epistolam, hunc notate, et non commisceamini cum [Col. 0117C] illo, ut confundatur (II Thess. III, 14). Unde sacri canones excommunicatis communicantes excommunicatos esse decreverunt. Haec de coelo Christus, et sancti ejus apostoli, atque sancti ipsius cum eo jam in coelo regnantes intonant: et nos, licet peccatores, in terra episcopi, et Christi vicarii, atque apostolorum successores in terra, ejus virtute et ministerio divino prosequimur, imitari desiderantes quod de sancto viro cantamus, quia pro lege Dei sui certavit usque ad mortem: fundatus enim erat supra firmam petram. Petra, inquit Apostolus, erat Christus (I Cor. X, 4). Conveniant ergo in pace Christi, sicut statutum secundum sacros canones fuit, in synodo episcopi et clerus ac plebs Belvacensis Ecclesiae cum libero consensu vestro, sicut regium ministerium [Col. 0117D] decet, et juxta legalem ac regularem formam electio exsequatur et ordinatio prosequatur



EPISTOLA XX. AD EUMDEM LUDOVICUM III REGEM. De Odacro invasore Ecclesiae Belvacensis.
(Apud eumdem.)

Domino LUDOVICO regi glorioso HINCMARUS episcopus ac plebis Dei famulus.

Ex litteris sigillo vestro subter signatis, quas mihi Warinus clericus Idibus praesentis Junii mensis ex vestra parte donavit, non statui ad singula vobis rescribere, quoniam de praecedentibus mandatis et litteris vestris jam sufficienter vobis rescripsi. Verumtamen [Col. 0118A] quia et ex his a me vobis rescribi rogastis, quae ita inter se dissentiunt, ut a principiis media, et a mediis ultima dissonent, sicut de quodam monstro antiquus poeta dicit:

Prima leo, postrema draco, media ipsa chimaera,
fatigatus missis et litteris vestris, pro Belvacensi Ecclesia rescribere vobis ad quaedam loca, Domino adjuvante, curabo, secundum proverbium, quod in antiquorum libris juvenis legeram: Bos lassus fortius figit pedem.

I. De eo quod in prioribus mihi datis litteris ad locum scriptum habetur: Petitionem filii dilecti justam nullo modo oportet respuere patrem, hoc [Col. 0118B] exiguitas mea, sed et Dominus approbat dicens discipulis suis: Si quid petieritis Patrem in nomine meo, dabit vobis (Joan. XVI, 23). Nomen enim Domini Jesus, id est salvator interpretatur, et illa petitio justa est, quae ad veram salutem pertinet. Quam petitionem quoniam Dominus non respuit, nec quilibet Christianus debet respuere. Si autem contra veram salutem quilibet petierint, audient a Jacobo apostolo: Petitis et non accipitis, eo quod male petatis (Jac. IV, 3).

II. De eo quod ibidem subsequitur: Nostrae petitioni ac voluntati clementer faveatis, et desiderium nostrum ad praesens adimpleatis, rescribo ut velitis et desideretis quod Dominus vult, cui Psalmista dicit: Domine, ante te omne desiderium meum (Psal. [Col. 0118C] XXXVII, 10); securus voluntati vestrae favebo, et quantum potero vestrum desiderium adimplere curabo. Vos autem attendite quod omni homini qui Domino placere vult, dicit Scriptura: Post concupiscentias tuas, scilicet improbabiles, non eas, et a tua voluntate, carnali videlicet, avertere (Eccli. XVIII, 30); et: Sunt viae quae videntur hominibus rectae, quarum finis usque ad profundum inferni demergit (Prov. XVI, 25).

III. De eo quod ibidem subsequitur ex Odacro, in praecedentibus litteris satis vobis respondi.

IV. De eo quod mox subsequitur, Quia meus missus Altramnus monachus vobis retulit ex mea parte, nihil aliud me velle ex hoc agere, nisi illud quod vos et Hugo abbas et Theodoricus comes caeterique [Col. 0118D] vestri fideles decernerent, scio istud mandatum ex me non processisse, nec ipse frater mihi talia se dixisse professus est. Remitto autem illum ad vos, ut coram fidelibus vestris, aut profiteatur se ita dixisse, aut veraciter deneget talia vobis ex mea parte non ambasciasse. Unde puto ut sicut in nomine interprisum est, ita sit et in ambasciato. Nam iste frater noster a vobis ad me rediens ambasciavit mihi ex vestra parte, ut pedem meum basiaret et peteret ut ad opus Odacri honorarem vos de episcopio Belvacensis Ecclesiae. Cui respondi, quoniam sicut melius et honorabilius atque salubrius scivi, vos inde honorare curavi, hortans ut sicut professi estis in die consecrationis vestrae, in regimine regni [Col. 0119A] more praedecessorum vestrorum honoretis Deum, consentiendo ei, conservando sanctae Ecclesiae ac ipsius rectoribus leges ejus qui dixit: Honorificantes me honorificabo (I Reg. II, 30), velut in litteris scriptum habetur quas per eum vobis direxi. Dixit etiam mihi quid de voluntate Hugonis abbatis ex hoc dixeritis, et quam moderate ad interrogationem exinde vestram Theodoricus Comes responderit.

V. In eo quod in primordiis litterarum, quas post praemissas praedictus clericus mihi dedit, scriptum habetur: Si vobis in ordinatione Odacri non consensero, pro certo scietis non me velle vestrum benigne tractare honorem, nec decus debitum et privilegia praedecessorum vestrorum vobis consentire [Col. 0119B] velle, sed in omnibus vestrae reniti voluntati, scriptor vester et sensu et litteratura mentitus est.

VI. De honore praedecessorum vestrorum imperatorum et regum, et qualiter privilegia sanctae Ecclesiae ac rectorum et ministrorum ipsius decreverunt et conservaverunt, in aliis litteris sufficienter vobis scribere studui: quae si vobis non profuerint, nec plura proderunt.

VII. De eo quod ibidem subsequitur, Qualiter contra similem vestrum honorem vestrum evindicaretis pro viribus, quanto magis oportet eum contemnere, me videlicet, qui vestrae ditioni commissus vestrum abjicere satago ne pollens praevaleat honorem, qui vobis hoc scribere mihi qualicunque [Col. 0119C] ministro Christi persuasit, non bene Dominum, neque Scripturas ejus cognovit. Sicut enim jam vobis ex Scripturis divinitus inspiratis innotuit, duo sunt quibus principaliter mundus hic regitur, auctoritas sacra pontificum, et regalis potestas: in quibus tanto gravius pondus est sacerdotum, quanto etiam pro ipsis regibus hominum in divino reddituri sunt examine rationem; et pontifices reges ordinare possunt, reges autem pontifices consecrare non possunt; et pontificibus dixit Deus: Qui vos audit, me audit, et qui vos spernit, id est contemnit et despicit, me contemnit (Luc. X, 16); et: Qui contemnunt me, erunt ignobiles (I Reg. II, 30). Non ergo debueratis ita inverecunde qualicunque pontifici scribere, vestrae ditioni commissum, quia sicut dixit Dominus [Col. 0119D] apostolis suis, quorum minimus sum merito, successor autem officio: Non vos me elegistis, sed ego elegi vos (Joan. XV, 16), ita et ego juxta modulum meum humili corde ac voce dicere possum: Non vos me elegistis in praelatione Ecclesiae, sed ego cum collegis meis et caeteris Dei ac progenitorum vestrorum fidelibus, vos elegi ad regimen regni, sub conditione debitas leges servandi.

VIII. De eo quod ibidem subsequitur, Ex hoc facto, id est quia Odacro Ecclesiam Belvacensem pastore vacantem commisistis (facientes contra regulas ecclesiasticas, contraque antiquorum et Christianorum regum leges, contraque praedecesserum ac progenitorum vestrorum promulgationes, sed et [Col. 0120A] contra illorum consuetudinem), nihil amplius facietis praeter quod factum habetis, donec fratri vestro et consanguineis vestris regibus illud mandetis, et eorum jussionibus vel imperio ac vestro, omnes convocentur archiepiscopi et episcopi ex eorum regnis et vestro, et sic ex hoc auctoritativa diffiniatur ratio, vestri honoris dignitate plena, vos videte ne pro hoc illicito facto canonicas sustineatis sententias, vel in hoc saeculo, vel in futuro. Nam nos ex hoc quod egimus non timemus coram archiepiscopis et episcopis reddere rationem, quia nos non habemus alias evangelicas vel apostolicas litteras, sed neque alios canones vel decreta sedis Romanae pontificum, nec etiam alias sacras leges, quibus una cum sanctis canonibus catholica moderatur Ecclesia, quam illi. [Col. 0120B] Nam cum illis jam, et etiam in domini papae synodo, de sanctis Scripturis et sacris regulis ac legibus probabilem habuimus rationem.

IX. Quod mandastis, quia nihil aliud ex illo illicito facto facietis nisi quod factum habetis, si vos non facietis, faciet Dominus quando illi placuerit. Non vixit tot annos Ludovicus imperator quot pater suus Carolus; non vixit tot annos Carolus avus vester quot annos pater suus vixit; non vixit pater vester tot annos quot pater suus: et quando statis in illo statu ubi avus vester et pater vester steterunt apud Compendium, inclinate oculos ubi jacet pater vester, et si nescitis, interrogate ubi mortuus fuit et ubi jacet avus vester, et non exaltetur cor vestrum ante eum qui mortuus fuit pro vobis et pro nobis [Col. 0120C] omnibus, et resurrexit a mortuis et jam non moritur: et certi estote quia moriemini nescitis qua die vel qua hora; et ideo necesse est et vobis et nobis omnibus secundum advocationem Domini paratos esse, quia nescimus qua hora veniet nobis finis: et ideo non exaltetur cor vestrum contra eum, in cujus manu vita diesque nostri consistunt. Vos cito deficietis, et sancta Ecclesia cum suis rectoribus sub Christo rectore secundum promissionem ejus permanebit sicut luna perfecta in aeternum (Psal. LXXXVIII, 38).

X. De eo quod ibidem subsequitur: Insuper aliud exinde si necessitas fuerit quod rectum est faciemus, ut intelligo, ad timorem mihi incutiendum, quatenus jussioni vestrae licet invitus obediam, scribere [Col. 0120D] voluistis. Unde respondeo: Dominus mihi adjutor, non timebo quid faciat mihi homo (Psal. CXVII, 6). Et: Dominus illuminatio mea et salus mea, quem timebo? Dominus protector vitae meae, a quo trepidabo? (Psal. XXVI, 1.) Et alia Scriptura dicit: Sortes mittuntur in sinum, sed a Domino temperantur (Prov. XVI, 33); et ipse Dominus ad praesidem ante quem stetit: Non haberes, inquit, in me potestatem, nisi tibi datum fuisset desuper (Joan. XIX, 11); et summus quondam archangelus nec unam oviculam Job servi Dei rapere potuit, nisi Domino permittente. Sed utinam aut per vos, aut per quemcunque sibi placuerit, educat me Dominus de isto carcere, videlicet infirmo et senili corpore, ad cum quem sua gratia [Col. 0121A] largiente ex toto corde desidero videndum, non meis meritis, quae nulla nisi mala sunt, sed sua indebita misericordia et gratuita gratia. Sed et de eo quod dixistis, Quia insuper et aliud si necesse fuerit quod rectum est facietis, amplector quod promittitis, quod rectum est erga me facietis. Igitur rectum est, ut Scriptura ostendit, ut per quae quis peccat, per haec et torqueatur (Sap. XI, 17). Nam quia contra plurimorum voluntates, et minas, atque suggestiones, in electione vestra consensi, opto et gaudeo, ut si inde peccavi, Domino permittente, hic per vos et non in futuro per Dominum talionem recipiam, sicut legimus de sancto Paschasio, qui per ignorantiam errans in cujusdam electione consensit.

XI. Et quoniam tantopere satagitis de ordinatione [Col. 0121B] Odacri, mandate mihi tempus constitutum, quando episcopi Rhemorum dioeceseos, sed et venerabiles episcopi ac dilecti fratres nostri, qui a synodo apud martyrium sanctae Macrae habita ad vos cum litteris directi fuerunt, valeant convenire ad eumdem locum, et faciam me, vita et possibilitate comite, illuc obviam eis portari, et veniat vester Odacrus cum electoribus suis sive palatinis, sive Ecclesiae Belvacensis, et si vobis placet, etiam illuc venite, aut missi vestri, et Domino dicente: Qui non intrat per ostium in ovile ovium, sed ascendit aliunde, hic fur est et latro (Joan. X, 1); et: Qui intrat per ostium in ovile ovium, huic ostiarius aperit (ibid., 3). Ego, inquit, sum ostium; per me si quis introierit, salvabitur (ibid., 9). Et videte, aut per missos [Col. 0121C] vestros audite, si vestro Odacro ostiarius aperiet ostium ovilis sui, et intret securus, ut audiant oves vocem ejus, et non sit mercenarius, sed pastor, et Ecclesia Belvacensis sub mercenario non gemat. Et notum sit nobis, sed et ipse Odacrus pro certo sciat, quia si ad nos non venerit, et in obstinatione suae praevaricationis manere delegerit, dicente Apostolo, Quia verbum Domini non est alligatum (II Tim. II, 9) in sermone Domini, qui est vivus et efficax, et penetrabilior omni gladio ancipili (Hebr. IV, 12), nos ad eum ibimus, ubicunque fuerit in Rhemensi provincia, et quod sacri canones de contemptore suo et Ecclesiae contra leges et regulas invasore judicant, in illum quod ad nos pertinet exsequi procurabimus, ut nunquam vel nusquam in Rhemensi provincia in [Col. 0121D] ecclesiastico gradu ministret, et omnes de caetero in hoc illi comunicantes, secundum sacros canones Spiritu Domini conditos, et Christi sanguine confirmatos, excommunicati usque ad Ecclesiae satisfactionem erunt. Sed et qui contra auctoritatem ac rationem, contraque ipsam suam salutem, in hac causa vos stimulat, sicut dicit Apostolus, portabit judicium quicunque est ille (Gal. V, 10). Paulus apostolus necessitate compulsus, scripsit Corinthiis: Factus sum insipiens, vos me coegistis (II Cor. XII, 11); et ex quanto dolore vobis compellentibus haec scripsi, ille videt cui gemitus meus non est absconditus. Et scitote certissime quia, Domino adjuvante, [Col. 0122A] nec quibuscunque vel quorumcunque terroribus vel blanditiis, ex hac causa unde agitur, a sacris legibus et regulis deviabo.





EPISTOLA XXI CONCILII TUSIACENSIS AD RERUM ECCLESIASTICARUM PERVASORES ET AD PAUPERUM PRAEDATORES [a 1Kb] . Unde et quando ac qualiter acciderit ut res ecclesiasticae Domino sint consecratae, et quantum sit periculum pauperes depraedari.
(Apud Labb., Conc. tom. VIII.)

Anno Incarnationis Dominicae 860, indictione IX, XI Kalendas Novembres, sancta synodus congregata in villa Tusiaco Tullensis paroeciae, episcoporum XIV provinciarum, Lugdunensium videlicet, [Col. 0122B] Rothomagensium, Turonensium, Senonum, Viennensium, Arelatensium, Vesontionum, Mogontinensium, Agrippinensium, Trevirorum, Rhemorum, Biturigensium, Burdigalensium, Narbonensium, omnibus Dei fidelibus et sanctae Ecclesiae filiis, ad quos haec divinae constitutionis notitia potuerit pervenire, pacem et salutem optat in Domino.

Deus omnipotens, summus et verus, unus ac solus, Pater scilicet, et Filius, qui est consubstantiale Verbum ejus, et utriusque Spiritus sanctus, utrique coaeternus ac coaequalis, Trinitas inconfusa atque inseparabilis, qui solus habet immortalitatem, et lucem habitat inaccessibilem, quem nemo hominum vidit, nec videre potest, nec locorum vel finito vel infinito spatio continetur, nec [Col. 0122C] temporum vel finito vel infinito volumine variatur; neque enim est in ejus substantia, qua Deus est, quod brevius sit in parte quam toto; qui sine initio est et permanet sine fine, incommutabili aeternitate vivens; creavit omnia simul, ex quibus currerent tempora, et implerentur loca, temporalibusque et localibus rerum motibus saecula volverentur. In quibus rebus quaedam spiritalia, quaedam corporalia, visibilia siquidem et invisibilia condidit: formans materiem, quam nec alius, nec nullus, sed omnino ipse informem ac formabilem instituit, ut formationem suam non tempore, sed origine praeveniret; testante Scriptura: Qui vivit in aeternum, creavit omnia simul (Eccli. XVIII). Et: In principio fecit Deus coelum et terram (Gen. I); [Col. 0122D] et omnia opera sua bona valde, quae in coelo sunt et quae in terra. Duas quoque harum creaturarum suarum rationales creaturas, scilicet angelicam et humanam, imaginis et similitudinis suae dote ditatas, cum libero arbitrio condidit; ut sicut ipse non necessitate, sed natura est bonus et voluntarie, et ita ipsae rationales creaturae non constrictae necessitate, sed bonae essent, ut natura, ita et voluntarie. Quia si tales essent ut liberae voluntatis arbitrio malum vitare et bonum non possent agere, lapidibus et caeteris rebus insensibilibus atque irrationabilibus potius quam Deo similes essent, et merito illius retributione carerent, nec esset unde pro [Col. 0123A] qualitate voluntatis et actionis remunerarentur a Deo. Qui ideo bonus est quia vult, non quia cogitur; quique bonum velle non ex accidenti, sed ut et bonus et omnipotens esset essentialiter habet. Cui, secundum quorumdam opinionem, sententiae non repugnat quod dicit Apostolus: Seipsum negare non potest (I Tim. II). Porro nec peccare, nec mori potest. Et tamen non falso angelus et homo, qui potuere peccare, imaginis et similitudinis ejus dignitate donati leguntur. Quia aliud est similitudo et aliud signaculum similitudinis, et aliud imaginem esse et aliud ad imaginem factum esse. Solus quippe consubstantialis Filius essentialiter imago invisibilis et splendor et figura est substantiae Dei Patris. Sic ad Omnipotentis hoc vel magis omnipotentiam [Col. 0123B] pertinet, quia aliud non potest quam bonum velle, et aliud quam bonus et omnipotens esse, et seipsum negare, peccare quoque, vel mori, mutari, falli, miser fieri, seu vinci non potest. Haec atque hujusmodi absit ut possit Omnipotens. Sed quia non vult, non potest, quia et velle non potest. Non enim potest justitia velle facere quod injustum est, aut sapientia velle quod stultum est, aut veritas velle quod falsum est. Ac per hoc non solum ostendit veritas Omnipotentem non esse quod ista non possit, sed etiam cogit veritas omnipotentem non esse qui haec possit. Volens enim est Deus quidquid est: aeternus ergo, et incommutabilis, et verax, et beatus, et insuperabilis volens est. Si ergo potest esse quod non [Col. 0123C] vult, omnipotens non est: est autem omnipotens, ergo quidquid vult potest: et ideo quod non vult esse non potest, qui propterea dicitur Omnipotens, quoniam quidquid vult potest. De quo et psalmus dicit: In coelo et in terra omnia quaecunque voluit fecit (Psal. CXXXIV). Nihil enim in coelo vel in terra fit, nisi quod ipse aut propitius facit, aut fieri juste permittit. Qui vult omnes homines salvos fieri, et neminem vult perire. Sed justus Dominus justitiam diligens, et iniquitatem non volens, eis quos ad imaginem et similitudinem suam fecit, nec post primi hominis casum vult tollere violenter suae voluntatis arbitrium liberum; quibus reddere paratus est meritum, ut Scriptura demonstrat: Quis est, inquiens, homo qui vult vitam? (Psal. XXXIII.) [Col. 0123D] Et ac si respondenti: Ego, Dominus dicit: Diverte a malo, et fac bonum. (ibid.) Et e regione volens salvari dicit: Voluntarie sacrificabo tibi (Psal. LIII). Et: Ex voluntate mea confitebor illi (Psal. XXVII). De quo scriptum est: Quia non privabit bonis eos qui ambulant in innocentia (Psal. LXXXIII). Ut autem ambulantes ambulent et perseverent in innocentia, sanat et adjuvat eorum arbitrium gratia, attestante Apostolo: Gratia Dei in me vacua non fuit, sed abundantius illis omnibus laboravi: non autem ego, sed gratia Dei mecum (I Cor. XV).

Quibus et aliis Scripturae sententiis, quoniam post casum primi hominis inest homini ad bene volendum, et ad bonum incipiendum, et perficiendum atque in [Col. 0124A] bono perseverandum, liberum arbitrium, gratia liberatum, et gratia de corrupto sanatum, gratia praeventum, adjutum et coronandum. A bono autem deficiens, et in malo proficiens homo, post casum primi hominis habet arbitrium liberum, scilicet justitiae liberum, peccati servum: quo qui se elongant a Deo volente congregare filios nolentis Jerusalem, peribunt. Unde quia gratia Dei est, salvatur mundus; et quia inest liberum arbitrium homini, judicabitur mundus. Ex his namque rationalibus creaturis, angelica videlicet et humana, angelos ad se cognoscendum atque perpetuo collaudandum in coelesti gloria collocavit. Unde pars quaedam angelorum ex superbia debriata per liberum arbitrium cecidit, qui appellantur diaboli; et tales suo vitio sunt [Col. 0124B] effecti, ut jam non velint nec possint meriti esse boni. Sicut et illi qui per liberum arbitrium in voluntate Conditoris permanserunt, ipsius gratia et retributione justitiae acceperunt in munere quod Creator, cujus signaculum similitudinis sunt, habet essentia ut non velint nec valeant esse mali. Hominem vero opifex Deus corpore de limo terrae formavit, cui animam de incomprehensibili nobis suae virtutis opere, in moribus et aeternitate ad imaginem et similitudinem suam conditam, in qua, interiore videlicet homine, per fidem in nobis habitat, insufflavit. In quo etsi exterior homo noster corrumpitur, renovamur induentes novum hominem, qui secundum Deum creatus est in justitia, et sanctitate, et veritate. Et factum eumdem primum hominem in animam viventem, [Col. 0124C] ventem, id est factam animam rationalem, factam carnem vivificantem, atque in duabus et ex duabus, scilicet spiritus ac luti, substantiis in unitate personae subsistentem, in paradiso deliciarum, quem plantaverat ab initio, posuit, ut operaretur eum, vel in eo, sicut et quae ei praecepit, et custodiret ne illa admitteret quae et sicut illi prohibuit. Cui ex latere fabricavit mulierem, dum in somno corporis obdormivit, unde et dixit: Erunt duo, in carne una (Gen. II); itaque jam non sunt duo, sed una caro, secundum praescientiam suam, qua novit omnia etiam antequam fiant, vero demonstrans indicio quoniam sine transfusione seminis viri ex femina ipse venturus esset in carnem, ad redimendum hominem, qui in carne condidit hominem. Et [Col. 0124D] qui eum fabricavit ex pulvere, quo sine seminis transfusione hominem fecit ex homine, homines quoque fabricetur ex semine. Quique corporis morte in cruce pro omnibus mortis debitoribus, solus inter mortuos liber a mortis debito dormiens, praedestinatus Filius Dei in virtute secundum Spiritum sanctificationis, et praedestinatorum omnium caput, ac lumen, atque exemplum factus ex muliere, legisque lator qui legi nihil deberet, factus sub obedientia legis, ut eos qui sub lege peccati et mortis futuri erant, redimeret, ut adoptionem filiorum, quam in Adam perdituri eramus, reciperemus: de his qui in eum credere voluerint, sive adventum ejus in carne praecesserint, sive etiam forent sicuti (nam per gratiam, [Col. 0125A] inquit, Domini Jesu salvari credimus, quemadmodum et illi (Act. XV), aedificaturus erat Ecclesiam aperto lancea latere, de quo produxit aquam et sanguinem, quibus nunc lavacro rigatur et poculo, id est mundatur aqua baptismatis, et per fidem illi incorporatur potato sanguine redemptionis, justificata spiritu sanctificationis. Hoc sacramentum magnum est in Christo et in Ecclesia (Ephes. V): quae eodem Spiritu sancto ab immaculato divini fontis utero suos regenerat natos, quo et de illibata virgine Christus est natus. Idem namque primus homo, quia et Eva ipsa est Adam, conditus ut dominaretur creaturae a Creatore factae, et disponeret orbem terrarum in justitia et aequitate, et in directione cordis judicium judicaret, si in accepta lege [Col. 0125B] vitae et disciplinae libero arbitrio permansisset; videlicet si in Conditoris voluntate perseverasset ut non peccaret; nec ipse moreretur, nec mortales, neque mortis ac gehennae filios generaret. Sed merito hujus permansionis, et retributione justitiae, sicut et sancti angeli acceperunt, accepisset in munere, quod Creator, ad cujus imaginem et similitudinem conditus est, habet essentia, ut nec peccare vellet nec jam cadere posset. Ipsi autem diabolo invidenti quia illuc erat homo terrenus per debitam obedientiam ascensurus, unde ipse cecidit per superbiam angelicus spiritus, et mendacia suadenti plus credens, quam voluntati conditoris sui obediens, abusus arbitrio libero deseruit Deum, et desertus juste a Deo, peccavit ac cecidit; et per malum velle perdidit [Col. 0125C] bonum posse, qui per posse bonum vincere potuit velle malum. Qua de re facta est massa perditionis totius humani generis. De qua si nullus ad salutem eriperetur, irreprehensibilis esset Dei justitia; quia vero multi salvantur, ineffabilis est Dei gratia, qui ab ipso mundi primordio, incipiens ab Abel justo, salutis humanae praecones mundo in sua infirmitate languenti, et in peccatorum suorum tenebris tabescenti, donec ipse lux mundi adveniret, per patriarchas et legis doctores, atque prophetas ac justos, verbis et prodigiis praedicans, consolando praemisit. Tandem ipse, qui semper unum et ubique est cum Patre et Spiritu sancto essentia majestatis, propter nos homines et propter nostram salutem, opere conceptus ejusdem Spiritus sancti, natus ex [Col. 0125D] Maria virgine, id est ex virginea maternae carnis substantia, in duabus et ex duabus naturis atque substantiis, divinitatis scilicet et humanitatis, verus per omnia Deus, et verus homo anima rationali et humana carne in unitate personae subsistens, ad nos per praesentiam assumptae veniens carnis, factis et dictis ad aliud in se credentes saeculum invitavit, id est ad gloriam sempiternam, quam angeli sancti habent in coelo, et ad quam obtinendam conditus fuerat primus homo. Et quoniam ad illam pervenire non possumus, nisi sicut nos docuit de quo scriptum est: Quia sic oportuit pati Christum, et intrare in gloriam suam (Luc. XXIV), dux et doctor hujus itineris, scilicet per labores ac dolores, quos in primo [Col. 0126A] parente meruimus, promerentes regnum Dei, quia non sunt condignae passiones hujus temporis ad futuram gloriam quae revelabitur in nobis (Rom. VIII); et in istius agonis scammate certantes, sine viatico non valemus subsistere.

Primitiva Ecclesia, id est fideles in exordio nascentis Ecclesiae vendebant omnia quae possidebant, et deferebant possessionum suarum pretium ad pedes apostolorum, docentes non debere a rationali homine serviri, sed dominari divitiis, et uti eis in transitum, non eas amare pro aeterna perventione. De quo pretio dividebatur singulis, prout cuique opus erat. Cum autem gratia Dei coepit multiplicari credentium numerus, ad quorum sustentationem non sufficiebat pretii reditus, quoniam omnes ad hoc non dabant, [Col. 0126B] neque valebant compelli, ut a conjugio et in totum a mundanis vacarent actibus, ne saeculum deperiret, donec omnes qui salvandi sunt, id est omnes praedestinati, veluti scriptum est, filii Dei, qui erant dispersi, id est in massae generaliter perditae ex debito relictione conspersi, et ex ea, antequam mundus fieret, praedestinatione Dei, cui nihil praeteritum transiit acciditque futurum, electi, scilicet gratia Dei, congregentur in unum, in plenitudinem videlicet coelestis ac sempiternae Ecclesiae, ad quam tanti ex hominibus salvatis et eidem sociandis sunt ascensuri unde diabolus cum suis sequacibus cecidit, quanti illic electi angeli remanserunt: ut unum ovile unius pastoris scilicet, et individuae Trinitatis perpetua visione et perfecta cognitione, quae est non [Col. 0126C] solum hominum, sed et angelorum vita, sine fine gaudeat, societate gloriosa repletum: constituit idem Dominus et magister salutis per sanctos suos, in quibus et cum quibus loquebatur, et per quos suam gubernabat, et usque hodie meritis et precibus gubernat Ecclesiam, ut credentes non jam ex asse possessiones et praedia venundarent, sed de ipsis possessionibus Domino consecrarent. Unde qui quasi specialiter eidem dominorum Domino adhaerent, et ministri sermonis, et donorum aeternae salutis, atque mediatores inter Deum et homines ope fiunt assiduae intercessionis, vivant; et in omnibus necessariis, sine quibus humana fragilitas non potest subsistere, eis in eleemosynas eorum, qui easdem possessiones Domino consecrarunt, ministretur: ut dum Christi [Col. 0126D] pauperes atque ministri Ecclesiae ex his in praesenti subsistunt saeculo, largitores possessionum de sua fideli eleemosyna, sicut et in baptismate, a malo funditus conversi, et cum fide recta perseverantes in bonis operibus, mundentur a peccato et efficiantur Christo, cui eas devoverant, consortes in coelo, sicut ipse dicit in Evangelio: Date eleemosynam, et ecce omnia munda sunt vobis (Luc. XI); et item: Quod uni ex minimis meis fecistis, mihi fecistis. Venite, benedicti Patris mei, percipite regnum quod vobis paratum est ab origine mundi (Matth. XXV). Quapropter sicut illi qui seipsos ac divitias et possessiones suas Domino fideli mente consecraverunt, haeredes Dei et cohaeredes Christi per prophetas et [Col. 0127A] apostolos, et ab ipso Domino appellantur et fiunt, ita et tales possessiones atque facultates, Domino in suis ecclesiis et in specialibus servorum ipsius usibus consecratae, propter fideles Christi, qui eis et exinde aluntur, Dei haereditas, cum orbis terrarum et plenitudo ejus ipsius sit, quasi specialiter appellantur. Sicut enim, quando omnis domus Israel Domini haereditas vocabatur, tribus tamen Levi, quasi decimatio adhuc etiam in lumbis Abrahae a Deo electa, cum decimis et primitiis, urbibus et suburbiis, villabus atque possessionibus et facultatibus cunctis, specialis Domini haereditas, pars, vel assumptio dicebatur: ita et isti, qui eleros, id est sors vel pars Domini appellantur, cum omnibus ecclesiis, id est divinis ovilibus ad se pertinentibus, specialis Christi [Col. 0127B] haereditas dicitur et existit, cum omnes credentes ac credituri, tam ex circumcisione quam qui ex praeputio, Christi haereditas appellentur, dicente Propheta: Deus, venerunt gentes in haereditatem tuam (Psal. LXXVIII); et: Postula a me, et dabo tibi gentes haereditatem tuam, et possessionem tuam terminos terrae (Psal. II). De quibus quicunque indebite quodam abutitur, sine ulla dubitatione illa maledictione multatur, et ipsa tenetur obnoxius, quam et coelestis et omnis terrena continue Domino decantat Ecclesia: Qui dixerunt, inquiens, haereditate possideamus sanctuarium Dei. Deus meus, pone illos ut rotam, et sicut stipulam ante faciem venti. Sicut ignis qui comburit silvam, et sicut flamma comburens montes, ita persequeris illos in tempestate tua, et in [Col. 0127C] ira tua turbabis eos. Imple facies eorum ignominia, ut quaerant nomen tuum, Domine. Erubescant et conturbentur in saeculum saeculi, et confundantur et pereant, et cognoscant quia nomen tibi Dominus, tu solus altissimus in omni terra (Psal. LXXXII). Sanctus quoque Anacletus papa, ab ipso beato Petro apostolo presbyter ordinatus, postea in sede Romana successor illius factus episcopus, cum totius mundi sacerdotibus judicavit: Qui abstulerit, inquiens, aliquid patri vel matri, homicidae particeps est. Pater noster sine dubio Deus est, qui nos creavit; mater vero nostra Ecclesia, quae in baptismo spiritaliter regeneravit. Ergo qui Christi pecunias et Ecclesiae rapit, aufert vel fraudatur, homicida est, atque ut homicida ante conspectum justi judicis deputabitur. [Col. 0127D] Qui rapit pecuniam proximi sui iniquitatem operatur; qui autem res Ecclesiae abstulerit, sacrilegium facit et ut sacrilegus judicandus est. Item, sanctus Urbanus papa et martyr: Res et facultates ecclesiasticae oblationes appellantur, quia Domino offeruntur, et vota sunt fidelium et pretia peccatorum atque patrimonia pauperum. Si quis illa rapuerit, reus est damnationis Ananiae et Saphirae, et oportet hujusmodi tradere Satanae, ut spiritus salvus sit in die Domini (I Cor. V). Item, sanctus Lucius papa: Rerum ecclesiasticarum et facultatum raptores, a liminibus sanctae Ecclesiae anathematizatos apostolica auctoritate pellimus et damnamus, atque sacrilegos esse judicamus, et [Col. 0128A] non solum eos, sed et omnes consentientes eis, quia non solum qui faciunt rei judicantur, sed etiam qui facientibus consentiunt. Par enim poena et agentes et consentientes comprehendit. A qua poena consensus liberi esse non possunt illi quorum ministerium est, et qui talia possunt prohibere, comprimere et emendare, et ea non student corrigere. Et sanctus Gregorius in epistola ad Sabinum subdiaconum: Sacrilegium, inquit, et contra leges est, si quis quod venerabilibus locis relinquitur, pravae voluntatis studiis suis tentaverit compendiis retinere. Et sanctus Augustinus in sermone Evangelii sancti Joannis dicit: Fur sacrilegus loculorum sacrorum et Dominicorum est Judas; et qui aliquid de Ecclesia furatur et rapit, Judae perdito comparatur. [Col. 0128B] Et item in sacris canonibus a sancto Spiritu dictatis, et Christi sanctione confirmatis, scriptum est (concil. Tolet. I, can. 11): Si quis de potentibus clericum aut quemlibet pauperum aut religiosum exspoliaverit, et mandaverit ad ipsum episcopus ut eum audiat; si contempserit, invicem mox scripta percurrant per omnes provinciae episcopos, et quoscunque adire potuerit, ut excommunicatus habeatur, donec audiat et reddat aliena. Et item scriptum est (concil. Agath. can. 4): Clerici etiam, vel saeculares, qui oblationes parentum, aut donatas, aut testamento relictas, retinere praesumpserint, aut id quod ipsi donaverunt ecclesiis vel monasteriis crediderint auferendum, sicut synodus sancta constituit, velut necatores pauperum, [Col. 0128C] quousque reddant, ab ecclesiis excludantur.

Unde summopere caveant potentiores quique, unusquisque in ordine et dignitate sua, ne praesumant in damnationem suam res sibi ecclesiasticas, neque fatigent, vel affligant inconsuetis consuetudinibus Dei ecclesias, et loca sanctorum: scientes quia, ut praemisimus, res ecclesiasticae vota sunt fidelium, patrimonia pauperum, pretia peccatorum; et in tuitione atque defensione Christi consistunt, qui eas terrae principibus atque primoribus ad defendendum et conservandum, non ad affligendum vel usurpandum, sive prraesumendum, commisit. Nam, quaecunque praetendatur a quocunque utilitatis, sive necessitatis occasio, ille corda omnium [Col. 0128D] conspicit, qui novit cogitationes hominum, et remunerat actiones et etiam cogitationes irremuneratas nullatenus derelinquet. Quocirca omnis qui vult salvus fieri, et ab aeterna morte liberari, et ad aeternam vitam pervenire, attentissima cordis aure exaudiat quid Spiritus sanctus per eos locutus est, quibus dixit Dominus: Ecce ego vobiscum sum omnibus diebus usque ad consummationem saeculi (Matth. XXVIII); et: Non vos estis qui loquimini, sed Spiritus Patris vestri qui loquitur in vobis (Matth. X); et: Quaecunque alligaveritis super terram, erunt ligata et in coelo; et quaecunque solveritis super terram, erunt soluta et in coelo (Matth. XVIII); et: Accipite Spiritum sanctum: quorum [Col. 0129A] remiseritis peccata, remittuntur eis, et quorum retinueritis, retenta sunt (Joan. XX); et: Qui vos audit, me audit; et qui vos spernit, me spernit (Luc. X).

Dicunt enim illi qui in coelo et in terra miraculis coruscant, qui et usque hodie nobiscum vivunt et cum successoribus nostris usque in perpetuum vivent, quoniam apud Dominum est merces eorum: Si quis oblationes Ecclesiae extra Ecclesiam accipere vel dare voluerit, praeter conscientiam episcopi, vel ejus cui hujusmodi officia commissa sunt, nec cum ejus voluerit agere consilio, anathema sit (concil. Gangr., can. 7). Anathema autem interpretatur in Romana lingua alienatio; quia omnis talia faciens, quandiu in illis peccatis manet, licet nos episcopi, qui in apostolis et cum apostolis, non nostro merito, [Col. 0129B] sed gratia divina, ligandi et solvendi potestatem accepimus, interdum tardi, interdum divini sensus ignari, interdum quae committantur nescientes, aliquando etiam commissa, ut expedit, corrigere non valentes, quae statuta sunt exsequi dissimulemus vel etiam negligamus, ut talem hominem ab Ecclesia et fidelium societate excommunicantes non segregemus: jam tamen a sacris canonibus excommunicatus et praedamnatus est, donec peccatum illud deserat, et per satisfactionem ecclesiasticam et sacerdotalem reconciliationem Domini gratiam et fidelium societatem recipiat. Et quicunque in peccatis suis et talibus sceleribus implicatus, ante satisfactionem necessariam vitam istam finierit, communionem et societatem cum electis in regno Dei habere nullatenus [Col. 0129C] poterit; nec de inferni poenis et daemonum societate unquam liberari valebit. Sed sunt forte tales qui privilegia de locis et rebus Deo dicatis, sanctorum manibus confirmata, parvipendentes sibi, quia volunt, non quia possunt, excommunicationes usurpatoribus rerum et facultatum ecclesiasticarum a sanctis Domini intentatas alleviant dicentes se pro hoc illata damnatione, id est anathematis vinculo, non teneri. De quibus sanctus Gregorius in epistola ad Theoctistam patriciam dicit: Ipsi, inquiens, sibi testes sunt, quia Christiani non sunt, qui ligamenta sanctae Ecclesiae vanis se aestimant conatibus solvere; ac per hoc nec absolutionem sanctae Ecclesiae, quam praestat fidelibus, veram putant, si ligaturas ejus valere non aestimant. Contra quos diutius [Col. 0129D] disputandum non est, quia per omnia despiciendi et anathematizandi sunt; et unde se fallere veritatem credunt, inde in peccatis suis veraciter ligantur. Si qui sunt igitur qui sub nomine Christiano haec aut praedicare audent, aut taciti apud semetipsos tenere, eos et ego, et omnes catholici episcopi, atque universa Ecclesia, anathematizamus, quia veritati contraria sentiunt et contraria loquuntur.

Rapinae quoque et depraedationes quae in istis regnis jam ex consuetudine sic ab omnibus pene tenentur, quasi peccata non sint, aut quasi levia peccata sint, sanctus Paulus apostolus, per quem locutus est Christus, et qui antequam mortis debitum solveret, ad tertium coelum et paradisum fuit raptus, ubi [Col. 0130A] studuit secreta Domini verba, inter mortalia crimina ea posuit dicens: An nescitis quia iniqui regnum Dei non possidebunt? Nolite errare: Neque fornicarii, neque idolis servientes, neque adulteri, neque molles, neque masculorum concubitores, neque fures, neque avari, neque ebriosi, neque maledici, neque rapaces, regnum Dei possidebunt (I Cor. VI); et iterum dicit: Si quis fornicator est, aut avarus, aut idolis serviens, aut maledicus, aut ebriosus, aut rapax, cum hujusmodi nec cibum sumere (I Cor. V); id est cum tali non homine, sed cum tali diabolo, non licet Christi discipulo, id est Christiano homini, ante satisfactionem, id est correctionem atque emendationem, et dignam poenitentiam, cibum sumere. Sanctus quoque Joannes apostolus electus et dilectus [Col. 0130B] Christi, qui in coena supra pectus ejus recubuit, talem hominem etiam salutare vetat: Nec ave ei, inquiens, dixeris, neque in domum eum receperis. Qui enim dicit ei, Ave, communicat operibus ejus malignis (II Joan. X). Et item sanctus Paulus dicit unicuique Christiano: Nec communicaveris peccatis alienis (I Tim. V). Et Dominus, quando venturus est judicare vivos et mortuos, et in adventum ejus omnes homines resurgent cum corporibus suis, et reddent de factis propriis rationem, se in judicio dicturum promittit in Evangelio his qui peccata sua eleemosynis redimere cum possent noluerunt: Ite, maledicti, in ignem aeternum, qui paratus est diabolo et angelis ejus (Matth. XXV). Unde cogitandum est raptoribus, quo ibunt illi qui aliena rapiunt, si in [Col. 0130C] infernum ibunt qui eleemosynas non fecerunt. Et item Dominus per Isaiam prophetam dicit raptoribus: Rapina pauperis in domo vestra (Isa. III); et: Lacrymae viduae ad maxillam descendunt; et exclamatio ejus super deducentem eas; a maxilla in coelum coram Deo ascendunt, et Dominus non delectabitur in illis (Eccli. XXXV), scilicet viduae lacrymis, qui pater orphanorum et defensor viduarum queritur contra judices dicens: Causa viduae non ingreditur ad eos (Isa. I). Quapropter sciant raptores, in cujus domo sive corporis, sive mansionis, rapina est pauperis, quia non habitat in illa domo Spiritus sanctus, sed spiritus malignus. Et si accedit ad communionem corporis et sanguinis Christi ante dignam satisfactionem, non mundatur per illam communionem [Col. 0130D] a peccato, sed plenius possidetur a diabolo: sicut Judas, quando in coenam Dominicam plenus rapina, et iniquitate, et avaritia atque cupiditate, communicare praesumpsit de manu Domini Salvatoris. Et forte tales erunt, cum haec audierint, qui dicant: Non communicabimus. Sed sciant, quia sicut Dominus dixit: Nisi quis renatus fuerit ex aqua et Spiritu sancto, non intrabit in regnum coelorum (Joan. III), ita dixit: Nisi manducaveritis carnem meam, et biberitis meum sanguinem, non habebitis vitam in vobis (Joan. VI); et sicut dixit: Qui crediderit et baptizatus fuerit, salvus erit (Marc. XVI); ita etiam dixit: Qui manducat carnem meam, et bibit sanguinem meum, in me manet, et ego in eo; et ego resuscitabo [Col. 0131A] eum in novissimo die, et non morietur in aeternum (Joan. VI). Propterea nullum aliud restat salutis refugium, nisi ut declinet quisquis vult salvus fieri ab istis malis et ab aliis mortalibus criminibus, et per poenitentiam reconcilietur Deo, et communicet vivificis mysteriis, ut vivere valeat in aeternum. Nihil enim prodest ulli homini si Christianus vocatur, si opera Christi, quae praecepit ipse Christus, non fecerit: imo etiam magis ad suum judicium Christianus vocatur, qui sub nomine Christi idola colit diaboli. Ipsa enim Veritas, quae Deus est, protestatur, quia qui servit mammonae (sic enim daemon divitiarum praepositus appellatur) diabolo servit, vel idola colit diaboli: qui servit luxuriae, voluntati carnis pro Deo servit; unde scriptum est: [Col. 0131B] Gloria eorum in confusione est (Philip. III), id est in genitalibus membris, quae vulgo verecunda appellantur. Deum quippe Scriptura gloriam appellavit, quae dicit de Judaeis: Mutaverunt gloriam suam in similitudinem vituli comedentis fenum (Psal. CV). Sed et de eis qui gloriantur quando sua libidine castitatem expugnant, et aliorum toros maculant, haec quae supra idem dicit Apostolus: Gloria in pudendis eorum qui terrena sapiunt (Philip. III); et alibi Scriptura: Laetantur cum male fecerint, et exsultant in rebus pessimis (Prov. II). Contra quod praecipit ut qui gloriatur, in Domino glorietur (I Cor. I). Qui servit avaritiae, idola colit, sicut Paulus dicit: Et avaritiam quae est idolorum servitus (Coloss. III). Qui servit gulae et ebrietati, ventrem pro Deo colit; unde [Col. 0131C] item dicit: Quorum Deus venter est (Philip. III). Quae ita non utique ad dignitatem dominantium, sed ab infelicitate famulantium, sic appellat Apostolus. Qui fratrem, id est Christianum hominem, injuste per potentiam opprimit; aut pro acceptione munerum justitiam facit, diabolum imitatur, et justitiam vendit, quae Christus est, sicque similis Judae est. Qui veritatem pervertit pro invidia, aut veritatem reticet, aut dicit pro muneribus, diabolum imitatur, et Judae similis est. Et sic de caeteris vitiis intelligendum est. Et cui vitio quisque servit, illi diabolo subjectus est qui eidem vitio praepositus est, et cum eo sine fine torquebitur, nisi digne antea poenituerit. Et ne principes terrae, vel quilibet Christiani, dicant: Episcopis, presbyteris et monachis strictiora [Col. 0131D] praecepta dedit Deus; nos qui homines laici et saeculares sumus, haec omnia attendere non valemus, audiant quid Dominus in Evangelio dicat: Qui est ex Deo, verba Dei audit; propterea vos non auditis, quia ex Deo non estis (Joan. VIII). Et qui non est ex Deo, certum est quia ex diaboli parte est. Et quid lucrabitur, si etiam totum mundum habuerit, et animae suae detrimentum patiatur? Aut quam dabit homo commutationem pro anima sua? Idcirco quicunque est homo, audiat dicentem sibi Dominum per prophetam: Indicabo tibi, homo quid sit bonum: Facere judicium et justitiam, et sollicitum ambulare cum Deo tuo (Mich. VI).

Haec, fratres et filii, in quocunque ordine et dignitate [Col. 0132A] sit quisque Christianus, ad vos ex Domino mandata dirigimus, qui de omnibus hominibus dicit omni episcopo: Tu autem audiens nuntiabis eis ex me (Ezech. XXXIII). Ex me, inquit, et non, Ex te. Propterea haec sicut Domini mandata suscipite: cujus potentiae non potestis, et cujus voluntati atque mandato non debetis resistere, si non vultis ut vestri proprii inimici saluti vestrae obsistere. Nos autem talia vobis tacere nec possumus nec audemus, quibus Dominus per prophetam dicit quod si non annuntiaverimus vobis, sanguinem vestrum de manu nostra requiret. Et ab illis Patribus et praedecessoribus nostris, quorum vices tenemus in terris, coram Domino degradamur in coelis, si non exsequimur quae illi statuerunt regulis divinitus inspiratis. [Col. 0132B] Quapropter si vos ab his unde commonemini quantocius non correxeritis, sicut illi in coelo, et nos in terra, una cum apostolicae sedis praesule, et omni sacerdotum unanimitate, vos a Christi et fidelium ejus consortio segregabimus. Quod ne nos agere compellatis, vos pro Christo et vestra salute obnixius deprecamur. Vos autem si mandatis Dominicis obedire studueritis, et vestram salutem, praesentem scilicet et futuram agetis; et gloria atque corona nostra coram Deo eritis, qui de vobis reddemus illi in die judicii rationem, sicut et vos de vobis ipsis et de omnibus vobis commissis rationem estis sine dubio reddituri. Et ideo multo studio satagite ut in illa tremenda die ab iniquorum consortio segregati sitis; quod tunc erit si modo a diabolicis et [Col. 0132C] malis operibus atque a perversis hominibus vos separaveritis: vindicantes contra diabolum, et vitia atque peccata, honorem vestrum, qui homines ad Dei imaginem facti estis. Ad hoc enim, sicut scriptum est, ut Deum timeat et mandata ejus custodiat factus est omnis homo, propter quem factus est Deus homo, qui cum Deo Patre in unitate Spiritus sancti vivit et regnat in saecula saeculorum.



EPISTOLA XXII. AD RODULFUM BITURICENSEM ET FROTARIUM BURDIGALENSEM, METROPOLITANOS AQUITANIAE. De nuptiis Stephani, et filiae Regimundi comitis.

HINCMARUS, nomine non merito, Rhemorum archiepiscopus, ac plebis Dei famulus, reverentissimo [Col. 0132D] Bituricensium archiepiscopo et charissimo fratri RODULFO et FROTARIO fratri et honorabili Burdigalensium archiepiscopo, cum omnibus provinciarum vestrarum episcopis venerabilibus, plurimam optat in Salvatore salutem.

Nuper synodo episcoporum quatuordecim provinciarum, Lugdunensium videlicet, Rothomagensium, Turonensium, Senonum, Viennensium, Arelatensium, Vesontionensium, Moguntinensium, Agrippinensium, Trevirorum, Rhemorum, Bituricensium, Burdigalensium, Narbonensium, apud Tusiacum villam Tullensis parochiae, anno Incarnationis Dominicae 860, indictione IX, mense Novembrio habita, delatae sunt litterae querelam Regimundi [Col. 0133A] comitis adversus Stephanum depromentes, quia videlicet idem Regimundus filiam suam praefato Stephano legaliter ad conjugii copulam dederit: sed ipse non illa utatur ut conjuge, eo quod, ut fatetur, cum aliqua ejusdem puellae propinqua quondam carnali commercio se miscuerit: sed cum qua, vel quam proxima affinitate conjuncta, indicare non velit. Hic litterarum sensus, si rite remetior, quarum verba non teneo, constitit in synodo recitatus. Unde licet talis accusatio non mereretur synodaliter obtinere responsum, quia nemo quemquam per scripturam absens potest regulariter accusare: et si legaliter filiam suam alteri nuptum tradidit, eam a sua potestate dimisit; pro qua ex hoc negotio, quod forte utrum ita an non sit latere poterat, aut aliter [Col. 0133B] quam sit dictum interpretari, illum cui eam tradidit canonice accusare non poterat. Qua de re accusationem sive interpellationem adversus maritum suum, si necessitas postulat, uxor debet conserere, consilium autem pater debet pro illa exinde quaerere, vel correctionem viri ejus, suadendo, vel suggerendo modis quibus potuerit, et ipse agere satis. Sed quoniam haec ratio per tres circiter annos a plurimis ventilatur, et ambo viri nobiles et illustres, et juxta saeculi dignitatem potentes, si inter se hinc diutius dissident, maximum scandalum in Ecclesia et detrimentum in regno ob hoc accidere poterit, et quia isdem Stephanus ibidem in domni regis erat obsequio, visum est synodo ut eum accerseret, et quid de his diceret per ipsum rescire curaret. Vocato [Col. 0133C] autem ut haec relata fuere, post quaedam suae responsionis obloquia, petiit ut tantummodo cum episcopis sibi loqui liceret. Et recedentibus aliis, quae sibi visa fuerunt episcopis intimavit. Cum inter caetera dixerunt episcopi, quia de talibus, ex quibus Regimundi locutae sunt litterae, et quae per omnium pene ora in regnis plurimis ventilentur, ei non secretum dare consilium, neque privatum decernere possent judicium. Quapropter et ipse, quod hinc apud se erat, in omnium dixit velle venire notitiam, et necessarium obtinere consilium, et salubre sibi decerni judicium: velle tamen prius, ut synodus patienter ejus audiret sententiam, et tunc demum sibi donaret consilium, et promulgaret judicium.

Et ut personam illius inducamus loquentem: Ut [Col. 0133D] assolet, inquiens Stephanus, in fragili juventutis aetate cum quadam femina juvene mihi convenit. Sed et quando tempus mihi advenit, ut more praedecessorum meorum legitimum conjugium peterem, una cum consensu parentum et amicorum meorum, ipsius Regimundi ut nobilis viri, filiam meis natalibus competentem apud eum in conjugem legaliter petii, et obtentam legaliter desponsavi. In me autem reversus, et sciens quid fecerim, ad confessorem meum perrexi, et consilium ejus quaesivi: ut quoniam juvenis femina, cum qua carnali commercio mistus fueram, propinqua istius puellae exstitit, et audieram quod a quarto genu, et in reliquum pertinentes sibi copulari non valerent, utrum cum hac [Col. 0134A] desponsata mihi puella sub poenitentia occulte manens, sine mea et ipsius aeterna damnatione, in connubio illam mihi potuissem conjungere. Qui ostendit mihi librum quem, ut spero, canones appellavit, et legit coram me, quoniam quandiu potest affinitatis propinquitas computari, mihi, nec cuiquam Christiano, cum cognata sua, vel quam cognatus habuit, vel cum duabus cognatis salubriter liceret conjungi; et quandiu in tali incestu maneremus, nec ego, nec illa, fructuosam poenitentiam agere possemus: neque talis incestus, nisi separatione nostra ab invicem sanari valeret. Interea accidit discordia inter domnum regem seniorem meum, et meam juventutem, intantum ut in illo regno solide non possem subsistere. Propterea ex [Col. 0134B] utraque parte constrictus, nec frangere desponsalia potui, nec eamdem sponsam meam in conjugem ducere ausus fui: ne cum discordia senioris mei, etiam ipsius Regimundi, et nobilium parentum ejus, accumularetur discordia; et sic aut de regno funditus pelleret, aut si in regno manere vellem, occumberem. Et idcirco per duo placita subterfugi, ne sponsam meam in conjugem ducerem. Tandem autem necessitate compulsus, quia causa mihi de vita instabat, dotavi eam, et publicis nuptiis honoratam accepi. Sed ne illam, quae adhuc sana erat, mecum perderem, et mihi cumulatius perditionem acquirerem, intactam hactenus conservare disposui. Et quoniam ita se rationis veritas per omnia habeat, et non dolo, neque odio, sive despectu alicujus, aut [Col. 0134C] amore feminae alterius, nisi sicut vobis modo Deo teste narravi, hoc egerim: qualicunque modo vobis placet, per meipsum, et per parentes atque amicos, seu fideles meos, hoc vobis verum esse sacramento, vel alio quolibet conveniente modo demonstrabo: et si vultis ac quaeritis, quantoscunque servos meos decernitis inde in judicium mitto, et quale consilium mihi inde secundum Deum ad meam salutem, et secundum saeculum ad competentem honorem, et ad pacificationem Regimundi, et ad salvamentum et honorem ipsius puellae dederitis, paratus sum in omnibus, quibus valuero, obedire.

Auditum autem eum synodus jussit secedere, et dicentibus singulis, prout cuique visum fuit, decretum est, ut vos comprovinciales archiepiscopi, cum [Col. 0134D] coepiscopis vestris, in regni illius convenienti loco, et tempore synodum condicatis, et placitum fiat, ubi princeps cum primoribus terrae intersit: ne, quod absit, ex utraque parte, cum parentum et amicorum auxilio, illustres isti viri convenientes, operante diabolo seditiosus valeat exoriri tumultus. Et hanc causam rex, cum viris nobilibus, inter viros nobiles pacificare procuret. Vos autem episcopali auctoritate, et canonica diffinitione eam dirimere, et ad debitum atque salubrem terminum studeatis perducere. Revocato autem Stephano, conditio ista illi proposita, et ab eo est gratissime accepta. Hujus autem rei modum, et ordinem diffinitionis, quoniam pusillitas intelligentiunculae meae, quid exinde sentiret, [Col. 0135A] jussa synodo suggerere studuit, communi consensu sanctae unanimitati complacuit, ut ea litteris commendaret, et sapientiae vestrae, sicut tunc fuerunt in concilio acceptata, transmitteret. Et idcirco non quasi nescientibus haec quae sequuntur vobis necessaria, nec ut arrogans auctoritatem specialis scientiae, vel jactans diffinitionis audaciam, sed ut Ecclesiae ac vester omnium videlicet servorum domini servus, et plebis dominicae famulus, quanquam non ut debui, tamen ut potui, devotionis obedientia colligere, et collecta vobis transmittere procuravi. In quibus nihil de civili judicio, cujus cognitores non debemus esse episcopi, ponere, sed quae ecclesiasticae definitioni noscuntur competere, quantum occurrit memoriae, breviter studui adnotare. Ordinem [Col. 0135B] judicii de nondum sponte confessis, vel aperte convictis, quoniam aliter nemo, ut Leo papa decernit, potest regulariter judicari, sanctus Gregorius in commonitorio ad Joannem defensorem demonstrat dicens: Primum ut judicium ordinabiliter fiat, quatenus sint alii accusatores, et alii testes: deinde ut causarum qualitas, si digna exsilio vel condemnatione sit, exploretur: et praesente eo qui accusatur, sub jurejurando contra eum testimonium proferatur, et scriptis actuum inseratur: et accusatus licentiam respondendi et defendendi se habeat. Sed et de personis accusantium et testificantium subtiliter est quaerendum, cujus conditionis, cujusve opinionis, aut ne inopes sint, aut ne forte aliquas contra accusatum inimicitias habeant: et utrum testimonium ex [Col. 0135C] auditu dixerint, aut certe specialiter se scire testati sint: et ut scriptis judicata partibus praesentibus sententia recitetur, et sic omnia solemniter roborentur. De manifesta autem, et nota plurimis causa, vel quae ita confitetur, ut ista, si tamen ita et puella dixerit ut Stephanus profitetur, quia saepe inter masculos audimus et feminas, quia quod alter dicit, alter saepenumero denegat: non sunt quaerendi testes, ut sanctus Ambrosius in epistolam ad Corinthios dicit, de fornicatore exponens sententiam apostoli: Judicis, inquit, non est, sine accusatore damnare, quia et Dominus Judam, cum fur esset, quia non est accusatus, minime abjecit, cognito opere isto pellendum illum fuisse de coetu fraternitatis, omnes enim crimen ejus sciebant, et non arguebant. Publice [Col. 0135D] enim novercam suam loco uxoris habebat; in qua re neque testibus opus erat, neque tergiversatione aliqua poterat tegi crimen. Et paulo post: Absens facie, praesens autem auctoritate Spiritus, qui nusquam abest, jam judicavi ut praesens eum qui hoc admisit. Quapropter necesse est ut Stephanus puellam adducat ad synodum, et pater ipsius puellae veniat, et interrogetur puella, si verum est quod Stephanus dicit, se illam hactenus servasse intactam. Et quoniam de altera femina audivimus, quia volens liberari a conjuge, persuasa super se aliqua quae non erant, ut fertur, jam dixerit: debita ei libertas tribuatur, et periculum indicetur, ne persuasa pro veritate mendacium fateatur. Et si dixerit [Col. 0136A] ita ut Stephanus, tunc si necesse fuerit, credulitas rationi et auctoritati conveniens sacramento exinde suscipiatur, vel per convenientem personam satisfactio, si ita necessitas exigit, judicio expetatur, quia non pro dolo, neque pro alia qualibet causa, Stephanus se a carnali copula puellae hujus subtraxerit, nisi pro ea quam ipse synodo indicavit: videlicet quia cum puellae sibi desponsatae consanguinea, et carnis cognatione propinqua, carnaliter concubuerit.

Hoc enim sanctus Leo papa, et beatus Gregorius in re dubia a presbytero, vel a quolibet tam viro quam femina, nobili vel ignobili, per sacramentum fieri manifeste decernunt, sicut qui legere voluerit invenire valebit; inter caetera dicente beato juniore Gregorio, in epistola per Denualdum presbyterum [Col. 0136B] directa ad Bonifacium, Moguntinum episcopum: In causa, inquiens, in qua certi non fuerint testes, qui criminis illati approbent veritatem, jusjurandum erit in medio, et illum testem proferat accusatus de innocentiae suae puritate, cui nuda et aperta sunt omnia, habeatque conscientiae suae testem, quem habebit et judicem. Quae sacramenti purgatio, et in ecclesiasticis, et in exteris legibus usitatissima, et de fidei veritate etiam a primis saeculis esse constat exorta. Judicium autem, nonnisi pro pacis charitatisque concordia, inter coaequales fieri solet; fit autem a subjectis ad satisfactionem majorum, quod in hac causa nisi ex placito fiat, non potest ex auctoritate requiri. Hinc autem cognita veritate, quoniam dictum est nobis, requiri a Stephano, ut feminam [Col. 0136C] designet ex nomine, et certam propinquitatis affinitatem demonstret, pro cujus concubitu huic puellae se non valet salubriter carnali copula commiscere: quia contra rationem et auctoritatem ecclesiasticam, et Christianae devotionis morem, ab eo quaeritur, si forte ab eo quaeritur, quae ex hoc apostolica decrevit auctoritas, et catholica tenet Ecclesia, hic ponere dignum duximus: Leo universis episcopis per Campaniam, Samnium et Picenum, atque universas provincias salutem. Magna indignatione commoveor, et dolore multo contristor, quod quosdam ex vobis comperi, apostolicae traditionis oblitos, et studio sui erroris intentos. Et post aliquanta: De poenitentia scilicet, quae a fidelibus postulatur, ne de singulorum peccatorum genere libello [Col. 0136D] scripta professio publicetur, cum reatus conscientiarum sufficiat solis sacerdotibus indicari confessione secreta. Quamvis enim plenitudo fidei videatur esse laudabilis, quae propter Dei timorem apud homines erubescere non veretur: tamen, quia non omnium hujusmodi sunt peccata, ut ea qui poenitentiam poscunt non timeant publicare, removeatur improbabilis consuetudo, ne multi a poenitentiae remediis arceantur, dum aut erubescunt, aut metuunt inimicis suis sua facta reserari, quibus possint legum constitutione percelli. Sufficit enim illa confessio, quae primum Deo offertur, tunc etiam sacerdoti, qui pro delictis poenitentium peccator accedit. Tunc enim plures ad poenitentiam potuerunt provocari, [Col. 0137A] si populi auribus non publicetur conscientia poenitentis. Et quoniam qualiter debeat iniri conjugium, et vetus et nova lex edocet, Domino per Moysen praecipiente, et Evangelio demonstrante: Cum esset, inquit, desponsata mater Jesu Maria Joseph antequam convenirent (Matth. I), id est antequam nuptiali celebratione convenirent, sicut in nuptiis celebratis idem ostendit, quas sua praesentia sanctificare, et miraculo ibidem patrato illustrare dignatus est. Sed et sanctus Evaristus, quartus a beato Petro Romanae sedis episcopus, et sanctus Siricius, et beatus Leo, atque caeteri quique doctores ostendunt, quae omnia hic ponere propter pluralitatem et longitudinem devitamus.

[Col. 0137B] Tantum dicere necessarium duximus, et inter aequales legitima fiunt conjugia, cum a parentibus, quorum interest, petita, et legaliter desponsata, et dotata, et publicis nuptiis honorata femina conjugii copulae sociatur, et ex duobus unum corpus unaque caro efficitur, sicut scriptum est: Erunt duo in carne una (Gen. II); jam non duo, sed una sunt caro. Et: Quod Deus junxit, homo non separet (Matth. XIX). De qua conjunctione magnus Leo papa ad Narbonensem scribit episcopum: Non omnis, inquiens, mulier viro juncta uxor est viri, quia nec omnis filius haeres est patris. Nuptiarum autem foedera inter ingenuos sunt legitima, et inter aequales. Et paulo post: Unde cum societas nuptiarum ita ab initio constituta sit, ut praeter sexuum conjunctionem, [Col. 0137C] haberet in se Christi et Ecclesiae sacramentum; dubium non est eam mulierem non pertinere ad matrimonium, in qua docetur nuptiale non fuisse mysterium. Et nos e regione hinc etiam ostendere possumus, quia non omnes nuptiae conjugalem copulam faciunt, quas non sequitur commistio sexuum: sicut nec semper illius est filius omnis et haeres, cujus esse noscitur haeres. Nec habent nuptiae in se Christi et Ecclesiae sacramentum, sicut beatus Augustinus dicit, si se nuptialiter non utuntur, id est, si eas non subsequitur commistio sexuum. Nec pertinere poterit illa mulier ad matrimonium, cum qua docetur non fuisse commistio sexuum: sicut dubium non est eam mulierem non pertinere ad matrimonium, in qua docetur nuptiale non fuisse [Col. 0137D] mysterium. Quod ita esse praefatus Leo demonstrat dicens: Unde cum societas nuptiarum ita ab initio constituta sit, ut praeter sexuum conjunctionem haberet in se Christi et Ecclesiae sacramentum. Et item idem: Igitur, inquiens, qui filiam suam viro habenti concubinam in matrimonium dederit, non ita accipiendum est, quasi eam conjugato dederit: nisi forte illa mulier et ingenua facta, et legitime dotata, et publicis nuptiis honestata videatur. Paterno arbitrio viris junctae carent culpa, si mulieres, quae a viris habebantur, in matrimonio non fuerunt. Quibus sententiis evidenter ostendit, quia tunc est vera legitimi conjugii copula, quando inter ingenuos, et inter quales fit, et paterno arbitrio viro mulier [Col. 0138A] juncta, legitime dotata, et publicis nuptiis honestata, sexuum commistione conjungitur. Et tunc habent nuptiae in se Christi et Ecclesiae sacramentum, et tunc pertinere noscitur mulier illa ad matrimonium, in qua et sexuum commistio, et nuptiale docetur fuisse mysterium. De quo mysterio Paulo apostolus ad Ephesios dicit: Qui suam uxorem diligit, seipsum diligit. Nemo enim unquam carnem suam odio habuit, sed nutrit et fovet eam, sicut et Christus Ecclesiam; quia membra sumus corporis ejus, de carne ejus, et de ossibus ejus. Propter hoc relinquet homo patrem et matrem suam, et adhaerebit uxori suae, et erunt duo in carne una. Sacramentum hoc magnum est; ego autem dico in Christo et in Ecclesia (Ephes. V). Hinc sanctus Ambrosius mysterii sacramentum grande in unitate [Col. 0138B] viri ac feminae esse significat: nec hoc tantum prodit, sed aliam causam, quae non discordet a memorato mysterio, flagitat, quam scit ad profectum humani generis pertinere, hoc est Ecclesiae et Salvatoris, ut sicut relictis parentibus homo uxori suae adhaeret, ita et relicto omni errore Ecclesia adhaereat, et subjiciatur capiti suo quod est Christus. Quoniam una natura in viro et femina est: idcirco vir quasi seipsum et mulierem diligere commonetur. Naturali ratione mulier portio corporis viri est: ac per hoc vir in muliere seipsum diligit; quo modo si fornicetur in seipsum peccat, quia duo in carne una sunt. Non ergo personae substantiam dividunt, ut per personas numerus fiat naturae; sed sunt in unitate naturae. Et sanctus Augustinus in [Col. 0138C] libro de Nuptiis et Concupiscentia dicit: Sane non tantum fecunditas, cujus fructus in prole est, nec tantum pudicitia, cujus vinculum fides est, verum etiam quoddam sacramentum nuptiarum commendatur fidelibus conjugatis, unde dicit Apostolus: Viri, diligite uxores vestras, sicut et Christus dilexit Ecclesiam (Ephes. V). Hujus procul dubio sacramenti res est, ut mas et femina connubio copulati, quandiu vivant, inseparabiliter conjuncti perseverent; nec liceat, excepta causa fornicationis, conjugem a conjuge dirimi. Hoc enim custoditur in Christo et in Ecclesia, ut vivens cum vivente in aeternum nullo divortio separetur in civitate Domini nostri, in monte sancto ejus, hoc est in Ecclesia catholica. Et sanctus Gregorius in epistola ad Theoctistam patriciam [Col. 0138D] dicit: Per se enim Veritas dicit: Quod Dominus junxit, homo non separet (Matth. XIX). Quae etiam ait: Non licet dimittere uxorem excepta causa fornicationis. Scimus enim quia scriptum est: Erunt duo in carne una (Gen. II). Si igitur vir et uxor una caro sunt, et religionis causa vir dimittit uxorem, vel mulier virum in hoc mundo remanentem, vel fortasse ad illicita migrantem, quae est ista conversio, in qua una eademque caro ex parte transit ad continentiam, et ex parte manet in pollutione? Si vero utrisque conveniat continentem vitam ducere, hoc quis audeat accusare? quando certum est, quia omnipotens Dominus qui minora concessit, majora non prohibuit. Et post aliquanta: Si vero continentiam, quam vir appetit [Col. 0139A] uxor non sequitur; aut quam uxor appetit, vir recusat, dividi conjugium non licet: quia scriptum est: Mulier sui corporis potestatem non habet, sed vir: similiter vir non habet potestatem corporis sui, sed mulier (I Cor. VI). Et in epistola ad Adrianum Panormitanum: Nam, inquit, excepta fornicationis causa, virum uxorem relinquere, divina lex nulla ratione concedit: quia postquam copulatione conjugii viri atque mulieris unum corpus efficitur, non potest ex parte converti, et ex parte in saeculo remanere. Et sanctus Augustinus in libro de Bono conjugii: Ad hoc enim nuptiae sunt, ut illa concupiscentia, redacta ad legitimum vinculum, non deformis et dissoluta fluitaret, habens de seipsa irrefrenabilem carnis infirmitatem, de nuptiis [Col. 0139B] autem indissolubilem fidei societatem: de seipsa progressum immoderate coeundi, de nuptiis modum caste procreandi. Debent ergo sibi conjugati, non solum ipsius sexus sui commiscendi fidem, liberorum procreandorum causa, quae prima est humani generis in ista mortalitate societas; verum etiam infirmitatis invicem excipiendae, ad illicitos concubitus evitandos, mutuam quodammodo servitutem: ut etsi alteri eorum perpetua continentia placeat, nisi ex alterius consensu, continere non possit. Ad hoc enim uxor non habet potestatem corporis sui, sed mulier: ut et quod non filiorum procreandorum, sed infirmitatis et incontinentiae causa expetit, vel ille de matrimonio, vel illa de marito, non sibi alterutrum negent; ne per hoc incidant in damnabiles [Col. 0139C] corruptelas, tentante Satana, propter incontinentiam vel amborum, vel cujusquam eorum.

Et item in eodem libro: Generationis itaque causa fieri nuptias Apostolus ita testis est: Volo, inquit, juniores nubere: et quasi ei diceretur: Ut quid? continuo subjecit: Filios procreare, matres familias esse (I Tim. V), ad fidem castitatis illud pertinere: Uxor autem non habet potestatem corporis sui, sed vir: similiter et vir non habet potestatem corporis sui, sed mulier (I Cor. VI), ad sacramenti sanctitatem; et illud: Uxorem a viro non discedere: quod si discesserit, manere innuptam, aut viro suo reconciliari (I Cor. VII), et: Vir uxorem ne dimittat. Haec omnia bona sunt, propter quae nuptiae bonae sunt, proles, fides, sacramentum.

[Col. 0139D] Et in libro de Nuptiis et de Concupiscentia: In nuptiis tamen bona nuptibilia diligantur, proles, fides, sacramentum: sed proles, non ut nascantur tantum, verum etiam ut renascantur. Nascitur namque ad poenam, nisi renascatur ad vitam. Fides autem, non qualem habent inter se etiam infideles zelantes carnem: quis enim vir, quamlibet impius, vult adulteram uxorem? aut quae mulier, quamlibet impia, vult adulterum virum? Hoc enim in connubio bonum naturale est quidem, carnale tamen, sed membrum Christiani conjugis adultero conjugi debet timere, non sibi, et a Christo sperare fides praemium quodlibet conjugi. Sacramentum vero, quod nec separati et adulterati amittunt conjuges concorditer [Col. 0140A] casteque custodiant. Solum est enim, quod etiam sterile conjugium tenet jura pietatis, jam spe fecunditatis amissa, propter quam fuerat copulatum. Haec bona nuptialia laudet in nuptiis: qui laudare vult nuptias. Et in Genesi ad litteram: Quod bonum habent nuptiae, et quod bonae sunt nuptiae, peccatum esse nunquam potest. Hoc autem tripertitum est, fides, proles, sacramentum. In fide attenditur, ne praeter vinculum conjugale cum altera, vel altero concumbatur: in prole, ut amanter suscipiatur, benigne nutriatur, religiose educetur: in sacramento, ut conjugium non separetur, et dimissus, aut dimissa, nec causa prolis alteri conjungatur. Haec est tanquam regula nuptiarum, qua vel naturae decoratur fecunditas, vel incontinentiae regitur pravitas. Nunc [Col. 0140B] cum his quae sancti doctores dicunt de nuptiis, conferamus Stephani nuptias, non habentes amorem prolis, sed necessitatem vitandi exsilii, sive mortis: non habentes servandae conjugalis castitatis fidem, sed incurrendi incestus mortiferi non parvipendendum timorem: non habentes incorporationis unitate Christi et Ecclesiae sacramentum, sed superducentes turpitudini velamentum: totumque quod in eis est actum, figmentum simulationis fuit, non veritas. Quae nuptiae, licet inter ingenuos et inter aequales, paterno arbitrio desponsationem atque dotationem praecedente, fuerunt celebratae, etiamsi jam sexuum commistio eas subsequeretur, legitimam conjugii copulam obtinere non possent, nec ratum conjugium stabilire valerent, quin potius irrita omnia [Col. 0140C] fierent: quoniam non sine separatione, propter incestus crimen, quod habere non potest Christi et Ecclesiae sacramentum, vulnera quae concumbentes inflicta susciperent, medicamento poenitentiae in eis sanari non valerent, sicut subsequentes orthodoxorum et Ecclesiae magistrorum sententiae demonstrabunt. Quapropter tales non mysticae, neque legales in oculis Dei sunt nuptiae.

Quia si per Stephani et puellae, non ante Deum legaliter ductae, sed magis abductae, coitum carnalis commistionis ex his duobus unum corpus efficeretur, non secundum nuptiale bonum, sed secundum incestale malum, propter incestum Stephani unum corpus efficerent, sicut scriptum est: Qui adhaeret meretrici, unum corpus efficitur (I Cor. VI). Et sic [Col. 0140D] puella ab incestu sana, per coitum juncta Stephano, incestuosi caro fieret: et Stephanus illi junctus, sicut antea fornicator, ita et post conjunctionem illius, quoniam cum propinqua ejus concubuit, quod nondum erat, incestuosus existeret. Et propterea saniore consilio, et puellae sanitati, quae necdum infirmata erat, intactam eam servans providit, et se, ne gravius offenderet, cautius secundum Deum juxta quod res conjacuit custodivit. Quia sicut sacri canones dicunt, tale connubium, vel potius adulterium, sine separatione sanari non poterat, si carnaliter miscerentur. Unde ibidem scriptum est (concil. Epaon. can. 30): De incestis conjunctionibus nihil prorsus veniae reservamus, nisi cum adulterium separatione [Col. 0141A] sanaverint. Incestuosos vero nullo conjugii nomine censemus deputandos, quos etiam designare funestum est. Et S. Gregorius in epistola ad Felicem Siciliensem episcopum, quem audierat perverse interpretari quod beatus Gregorius Augustino Anglorum episcopo consilium secundum indulgentiam de Paganis a quarto genu, et in reliquum, ne a fide refugerent, dederat, quodque ipsi venerando papae suggesserat, ad eumdem Felicem rescribens dicit: Progeniem, inquiens, suam unumquemque, de his qui fideliter edocti, et jam firma radice plantati stant inconvulsi, usque ad septimam observare decernimus generationem, et quandiu se agnoscunt affinitate propinquos, ad hujusmodi copulae non accedere societatem: nec eam, quam aliquis ex propria [Col. 0141B] consanguinitate conjugem habuit, vel aliqua illicita pollutione maculavit, in conjugium ducere ulli profecto Christianorum licet, vel licebit: quia incestuosus est talis coitus, et abominabilis Domino, et cunctis fidelibus: incestuosos vero nullo conjugii nomine deputandos a sanctis patribus dudum legimus constitutum.

Nec hoc quoque in hac sollicitudinis parte relinquimus, quod homines incestuosi a liminibus sanctae Ecclesiae sunt separandi, usquequo per satisfactionem precibus sacerdotum eidem sanctae Ecclesiae catholicae reconcilientur. Et in edicto canonico ante corpus beati Petri prolato: Si quis de propria cognatione, vel quam cognatus habuit, duxerit uxorem, anathema sit. Et responderunt omnes tertio, anathema [Col. 0141C] sit. Et non dubium est huic anathematismo nuptias Stephani subjacere debuisse, si cum ista concumberet, qui se cum cognata ejus concubuisse fatetur. Et item in canonibus scriptum est (conc. Ilerd. can. 4): De his qui se incesti pollutione commaculant, placuit, ut quousque in ipso detestando et illicito carnis contubernio perseverant, usque ad missam tantum cathecumenorum in Ecclesia admittantur; cum quibus etiam, nec cibum sumere ullum Christianorum, sicut Apostolus jussit, oportet. Et hinc plura ex canonibus potuissemus congerere, si incestu intercedente quod Stephanus devitavit, se et uxorem suam propter hoc necesse fuisset disjungere. Nunc autem, ne nuptiali simulationi superaddatur incestus, quoniam oportet eos, et coram [Col. 0141D] divinis et coram humanis oculis legaliter ac rationabiliter disjungi, qui non legaliter in divina justitia visi fuere conjuncti; talia sanctorum Patrum donemus testimonia, quae ad agendam causam sint manifestissime pertinentia.

Sanctus Ambrosius in Epistolam ad Corinthios dicit: Non est enim frater, aut soror, servituti subjectus in ejusmodi, hoc est, non debet reverentiam conjugii, ei qui horruit auctorem conjugii. Non enim ratum est matrimonium quod sine Domini devotione est. Et sanctus Hieronymus in tertio libro commenti Epistolae Pauli ad Ephesios: Quomodo itaque Christo subjecta est Ecclesia, sic subjecta sit uxor viro suo. Quem enim habet principatum et subjectionem [Col. 0142A] Christus et Ecclesia, huic eidem ordini maritus et uxor astringitur. Sed videndum, ut quomodo in Christo et in Ecclesia sancta conjunctio est, ita et in muliere sancta sit copula. Sicut autem non omnis congregatio haereticorum Christi Ecclesia dici potest, nec caput eorum Christus est; sic non omne matrimonium, quod non viro suo secundum Christi praecepta conjungitur, rite conjugium appellari potest, sed magis adulterium. De quibus ita sacri definiunt canones: Sane quibus conjunctio illicita interdicitur, habebunt ineundi melioris conjugii libertatem. Et in synodo apud Liptinas (an. 743) habita, cui sub Carlomanno principe Georgius episcopus, et Joannes sacellarius, ac sanctus Bonifacius, ex praecepto Zachariae papae praesederunt, legitur, ut si vir mulieri [Col. 0142B] desponsatae, dotatae, ac publicis nuptiis ductae secundum Apostolum debitum conjugale non potuerit reddere, et hoc aut amborum confessione, aut certa qualibet approbatione fuerit manifestum, ut separentur, et mulier, si se continere nequiverit, alteri viro legaliter nubat. Videlicet, quia secundum diffinitionem sancti Leonis papae, et traditionem doctorum superius demonstratam, dubium non est, eam mulierem non pertinere ad matrimonium, in qua conjunctione sexuum non docetur Christi et Ecclesiae sacramentum, hoc est nuptiale fuisse mysterium.

Multo magis autem hujusmodi, de quo agitur, separato conjugio, aliam legaliter adire licebit copulam, cui concubitum non contraxit impotentia carnis, sed reverentia mentis. In copula vero conjugali. [Col. 0142C] in qua desponsatione, dotatione et nuptiarum sacramento, corporis scilicet, unitate, Christi et Ecclesiae docetur fuisse mysterium, nisi morte corporis intercedente, conjugii non poterit solutio fieri, sicut evangelica et apostolica testatur auctoritas, et omnium catholicorum doctorum chorus. Et beatus Augustinus in libro de adulterinis Conjugiis dicit: Quoniam si vel pro intolerabili ac diuturna infirmitate concubitum vir exercere, aut femina sustinere nequiverit, nec etiam pro sterilitate, seu religionis continentia, aut pro alia qualibet excepta fornicationis causa, vir et uxor, legaliter et carnali commistione conjuncti, separari non valebunt. Quapropter hanc legem a Domino audientes discipuli dixerunt: Si haec causa ita cum uxore habetur, non expedit nubere [Col. 0142D] (Matth. XIX). Non tamen pro hoc Dominus suam mutavit sententiam. Unde et Leo ad Nicetam Aquileiensem episcopum scripsit, ut si per bellicam cladem, et gravissimos hostilitatis incursus, ita quaedam fuerint divisa conjugia, ut abductis in captivitatem viris, feminae eorum remanserint destitutae, quae viros proprios, aut interemptos putaverint, aut nunquam a dominatione hostium crediderint liberandos, in aliorum conjugum amplexus solitudine cogente transierint, quia a Domino scriptum est: Jungitur mulier viro; et: Quod Deus junxit, homo non separet (ibid.), si reversi, vel raptae reversae fuerint conjuges, legitima foedera nuptiarum redintegranda perdocuit. Nec tamen tanquam pervasorem quem [Col. 0143A] quam judicari, qui personam ejus mariti vel uxoris, qui vel quae jam non aestimabatur, assumpsit; sed inculpabile judicandum quod necessitas intulit, et restituendum quod fides poposcit. Mulieres autem, vel viros, posteriorum virorum vel uxorum delectatione captos, et ad priorum conjugum amorem redire nolentes, communione privari decrevit.

Et quia ecclesiasticae regulae de his etiam definitionis sententiam proferunt, qui sponsalitiorum fidem infringunt, videtur nobis, non secundum auctoritatem promendo, sed consilium, si forte vobis ita visum fuerit, dando, ut quia Stephanus, si sponsalitiorum fidem fregisset, secundum legem civilem multam eorumdem sponsalitiorum judicaretur componere: et ipsa puella, post desponsalitia dotem acceptam, [Col. 0143B] quam de seipsa, si carnaliter jungeretur, mercari debuerat, ut eamdem dotem habere non debeat, non ipsa, sed Stephanus, ut videtur, commisit; habeat loco multae sponsalitiorum dotem a Stephano sibi datam, et cum eadem dote patri restituatur, et nubat parentum consilio cui vult, tantum in Domino, sitque pax inter parentes ejus et Stephanum. Et ne quis argute his quae posuimus volens resistere dicat: Si dos manebit, et desponsalitia, atque celebratae nuptiae non negantur, quomodo esse poterit, ut et Stephanus maritus, et illa uxor non maneant? aut quomodo ille alteri feminae, et illa alteri viro se sine adulterio conjungere poterunt? praesertim cum idem sanctus Augustinus in praefato libro de Bono conjugii dicat: Si fiat ordinatio cleri [Col. 0143C] ad plebem congregandam, etiamsi plebis congregatio non subsequatur, manet tamen in illis ordinatis sacramentum ordinationis: et si aliqua culpa quisquam ab officio suo removeatur, sacramento Domini semel imposito non carebit, quamvis ad judicium permanente: sic et in istis desponsatione, dotatione, et nuptiis permanentibus, conjugale vinculum permanebit, et alteri nemo eorum, nisi cujuslibet ex eis morte intercedente, sine adulterio se poterit jungere. Audiat, si quis haec fuerit conatus opponere, quia de dotalitio puellae habendo, non nisi propter pacificationem parentum ejus et Stephani, loco multae fractorum sponsalitiorum diximus, quam multam si dissoluto dotalitio puellae parentes exigere maluerint, aut utraque indulgere, vel utraque reposcere, [Col. 0143D] ipsi viderint, et legibus civilibus eorumdemque pacificationi exinde conveniat. Nos autem, quod ad nos pertinet, astute forte quaerenti respondemus, quoniam hanc comparationem de ordinandis positam beatus Augustinus, non de imaginaria viri et uxoris conjunctione, sed de incorporata per sexuum commistionem copulatione posuit, sicut in proxime praecedentibus infit: Sequentur, inquiens, agnum pueri cantantes canticum novum, sicut in Apocalypsi scriptum est, qui cum mulieribus se non contaminaverunt, nec ob aliud, nisi quia virgines permanserunt. Nec ideo se arbitrentur meliores esse primis patribus sanctis, qui nuptiis, ut ita dicam, nuptialiter usi sunt. Earum [Col. 0144A] quippe usus se ita habet, ut si quid in eis per carnis commistionem fiat, quod excedit generandi necessitatem, quamvis venialiter factum contaminatio sit. Et post paululum: Bonum igitur nuptiarum, per omnes gentes atque homines in causa generandi est, et in fide castitatis; quod autem ad populum Dei pertinet, etiam in sanctitate sacramenti, per quam nefas est etiam repudio discedentem alteri nubere, dum conjux ejus vivit, nec saltem ipsa causa pariendi, quae cum sola sit qua nuptiae fiunt, nec ea re non subsequente, propter quam fiunt, solvitur vinculum nuptiale, nisi conjugis morte.

Et statim de ordinatione cleri ad plebem supposuit, sub quo sensu in libro de Nuptiis et Concupiscentia dicit: Ita manet etiam inter viventes quiddam conjugale, [Col. 0144B] quod nec separatione, nec cum altero copulatione possit auferri. Manet autem ad noxam criminis, non ad vinculum foederis; sicut apostatae anima, quae de conjugio Christi recedens, etiam fide perdita sacramentum fidei non amisit, quod lavacro regenerationis acceperat. Redderetur enim procul dubio redeunti, si amisisset abscedens.

Et in praecedentibus ipsius libri dicit de sacramento nuptiarum: Propterea, inquiens, sacramentum nuptiarum temporis nostri, sic ad unum virum et uxorem redactum est, ut Ecclesiae dispensatorem non liceat ordinare, nisi unius uxoris virum. Quod acutius intellexerunt, qui nec eum, qui catechumenus vel paganus habuerit alteram, ordinandum esse censuerunt. De sacramento enim agitur, non de peccato. [Col. 0144C] Nam in baptismo peccata omnia dimittuntur. Sed qui dixit: Si acceperis uxorem non peccasti, et si nupserit virgo non peccat, et quod vult faciat, non peccat si nubat (I Cor. VII); satis declaravit nuptias nullum esse peccatum. Propter sacramenti autem sanctitatem, sicut femina, etiamsi catechumena fuerit vitiata, post baptismum in Dei virginem consecrari, ita non absurde visum est, eum qui excessit uxorum numerum singularem, non peccatum aliquod commisisse, sed normam quamdam amisisse sacram, non ad vitae bonae meritum, sed ad ordinationis ecclesiasticae signaculum necessariam. Et hinc dicat, si quis ad haec quae praediximus opponere attentaverit, et nunc Stephanus morte praeventus fuerit, et illa intacta, sicut hactenus manet, permanserit, [Col. 0144D] et nubere non voluerit, quia catechumena vitiata, post baptismum in Dei virginem consecrari non poterit, utrum haec in sacram virginem ab episcopo consecrari valebit, qui non nisi virginem in virginitatis professione, vel in legitima conjugii copula, sacrare debet: sicut nec episcopus fieri, qui praeter virginem et unam duxit uxorem. Dicat etiam, si post mortem Stephani virgo permaneat, et se continere non potuerit, et nubere magis quam continere elegerit, utrum fratri ejusdem Stephani copulari valebit. Quibus cum contradicere non valebit, aut in quaestione sua deficiat, aut ei nostra solutio satisfaciat. Et haec in vita Stephani, de consecratione si delegerit, vel de maritatione si maluerit puella, fieri [Col. 0145A] posse ratione et auctoritate monstrante cognoscat: sciatque ut traditione majorem docuimus propter talem desponsationem, dotationem, atque pro talibus nuptiis, sicut istae fuerunt, non esse conjugium, quibus defuit conjunctio sexuum, ac cum prolis spe fidei sacramentum: quae ut plurimum in omni salutari actione, tum etiam in hoc negotio, in quo per nuptiale mysterium vir et uxor una caro efficiuntur, sed in baptismate operosius operatur, quo per fidei sacramentum, non solum generaliter omnis Ecclesia corpus Christi, ut dicit Apostolus, et plenitudo fit ejus, verum sigillatim singulus quisque fidelis Christo incorporatus membrum ejus efficitur.

Unde S. Beda in homilia Evangelii dicit: Nam videtur, inquiens, qui baptizatur in fontem descendere, [Col. 0145B] videtur aquis intingui, videtur de aquis ascendere: sola autem fidelium pietas novit, quia peccator in fontem descendit, sed purificatus ascendit. Caeterum oculis insipientium videtur talis exire de fonte qualis intravit, totumque ludus esse quod agitur. Et in hac desponsatione, dotatione, atque in his nuptiis, totum simulatio fuit, non veritas. Propterea sicut sanctus Leo, de his qui formam tantum baptismi sine sanctificationis virtute susceperunt, decernit ut episcopali confirmatione firmentur: ita haec non conjugii fides, sed copulationis imago, ecclesiastica functione solvatur, et in eo qui indiget ecclesiastica medicina sanetur.

Caeterum si haec quae posuimus studiosis vel curiosis nequaquam sufficiunt, apponere adhuc etiam [Col. 0145C] alia procurabimus. Ait enim beatus Augustinus in libro de Nuptiis et Concupiscentia: Relinquet homo, inquiens, patrem et matrem, et adhaerebit uxori suae, et erunt duo in carne una (Gen. II): quod magnum sacramentum dicit Apostolus in Christo et in Ecclesia (Ephes. V). Quod est in Christo et in Ecclesia magnum, hoc in singulis quibusque viris atque uxoribus minimum, sed tamen conjunctionis inseparabilis sacramentum.

Quapropter legaliter et nuptialiter copulati excepta causa fornicationis, separari non possunt; et causa fornicationis separati, aut permanere innupti, aut mutuo debent reconciliari, sicut evangelica et apostolica docet auctoritas, et Africana synodus definivit: Placuit, inquiens, ut secundum evangelicam et [Col. 0145D] apostolicam disciplinam, neque dimissus ab uxore, neque dimissa a marito, alteri conjungatur; sed ita maneant, aut sibimet reconcilientur. Quod si contempserint, ad poenitentiam redigantur. Et quia uxor a marito, vel maritus ab uxore, nisi causa fornicationis, non valet neque debet discedere, ex hac evangelica et apostolica doctrina beatus Augustinus in libro primo de adulterinis Conjugiis ad Pollentium dicit: Quis est qui dicat, si discesserit mulier a viro non fornicante, ut innupta permaneat, cum ei nisi a viro fornicante discedere omnino non liceat? Et item: Hanc solam causam fornicationis Dominus magister excepit, cum de dimittenda loqueretur uxore: deditque intelligi talem formam etiam a viro [Col. 0146A] esse servandam, quoniam non solum mulier non habet potestatem corporis sui, sed vir, sed similiter et vir non habet potestatem coporis sui, sed mulier (I Cor. VII): et propterea, nisi ex communi consensu, non valent etiam propter continentiam separari; adeo ut si vir contra voluntatem mulieris conversus tondeatur, aut mulier sine voluntate viri conversa veletur, mulieri vir vel viro mulier, a sancto Gregorio in epistola ad Secundum Taurominitanum episcopum, et in epistola ad Adrianum Panormitanum, jubeatur restitui. Si autem ex communi consensu se mutare permiserint, et quilibet eorum se inde retraxerit, ad conversionem suum sequi parem praecipitur. Causa autem fornicationis vir aut mulier ab invicem discedentes, propter sacramentum nuptialis [Col. 0146B] conjunctionis, aut innupti quousque alter eorum moriatur manebunt, aut sibi reconciliari studebunt. Reconciliatio autem, post poenitentiam et reconciliationem sacerdotalem ejus qui peccavit, fieri debet, ut prius restituatur Ecclesiae sacramento, et postea nuptiali mysterio.

Et hinc sanctus Augustinus in secundo libro de adulterinis Conjugiis dicit: Licite itaque dimittitur conjux ob causam fornicationis, sed manet vinculum pudoris, propter quod fit reus adulterii qui dimissam duxerit etiam ob hanc causam fornicationis. Sicut enim in se manente sacramento regenerationis excommunicatus cujusquam criminis reus, nec illo sacramento caret, etiamsi nunquam reconcilietur Domino; ita si manente in se vinculo foederis conjugalis, [Col. 0146C] uxor dimittitur ob causam fornicationis, nec carebit illa vinculo, etiamsi nunquam reconcilietur viro: carebit autem, si mortuus fuerit vir ejus; reus vero excommunicatus ideo nunquam carebit regenerationis sacramento, etiam non reconciliatus, quoniam nunquam moritur Deus. Remanet itaque ut, si sapere secundum Apostolum volumus, non dicamus virum adulterum pro mortuo deputandum, et ideo licere uxorem ejus alteri nubere. Quamvis enim sit mors adulterium, non corporis, sed quod pejus est, animae; non tamen de ipsa morte loquebatur Apostolus, cum dicebat-Quod si mortuus fuerit vir ejus, cui vult nubat (I Cor. VII); sed de illa sola qua de corpore exitur. Et item in eadem: Haec namque alligatio quandoquidem non solvitur, etiamsi [Col. 0146D] per repudium conjux a casta conjuge separetur; multo minus solvitur, si non separata moechetur. Ac per hoc non eam solvit nisi mors conjugis, non in adulterium corruentis, sed de corpore exeuntis. Quapropter si recesserit mulier ab adultero viro, et ei reconciliari non vult, maneat innupta: et si dimiserit vir adulteram mulierem, et eam non vult recipere, nec post poenitentiam, custodiat continentiam, etsi non voluntate eligendi potioris boni, certe ex necessitate vitandi perniciosi mali.

Et hinc latius in praefatis libris doctor facundissimus disputat, sicut qui intelligenter legerit, nescire non poterit. Sed et in primo libro de Nuptiis et Concupiscentia dicit, quia lavacro regenerationis, [Col. 0147A] et verbo sanctificationis, omnia prorsus mala hominum regeneratorum mundantur, atque sanantur, non solum peccata, quae omnia tunc remittuntur in baptismo, sed etiam quae posterius humana ignorantia vel infirmitate contrabuntur: non ut baptisma, quoties peccatur, toties repetatur, sed quia ipso, quod semel datur, fit ut non solum antea, verum etiam postea, quorumlibet peccatorum venia fidelibus impetretur. Quid enim prodest vel ante baptismum poenitentia, nisi baptismus sequeretur, vel postea, nisi praecederet? Et in epistola ad Bonifacium scribit: Non aliquid remanet in baptismo, quod non dimittatur, praeteritorum omnium peccatorum, si tamen ipse baptismus non frustra foris habeatur, sed aut intus detur, aut si foris datur, non foris cum [Col. 0147B] illo remaneatur. Et quidquid ab eis, qui post acceptum baptismum hic vivunt, humana infirmitate contrahitur quarumcunque culparum, propter ipsum lavacrum dimittitur.

Hinc liquido demonstratur, quia sicut ut semel acceptum baptismi sacramentum, quo quisque fidelis in unitate catholicae Ecclesiae Christo incorporatur, postea nulla interveniente causa amittitur: sic et vinculum conjugale, legaliter et nuptialiter celebratum, indissolubiliter manet connexum licet fornicationis causa vel quacunque de causa videatur separatum. Causa vero fornicationis separatum, si post poenitentiam fuerit reunitum, non tamen ideo erit reiteratum, quia permanet unum. Sed si in continentia poenitentiali, quod magis poenitentibus convenit, [Col. 0147C] manere conjuges non valebunt, reconciliatione medicinali ex consensu mutuo, post ecclesiasticam reconciliationem, indulgentia computabitur esse sanatum: sicut nec baptismum, quoties peccatur, toties reiteratur, sed poenitentiae medicamento per reconciliationem ecclesiasticam, non iteratum creditur, sed divina gratia reparatur. Reparari autem de non amisso eo modo dicitur, sicut mens et corpus eucharistiae perceptione reparari, et satisfactione congrua renovari mentis nostrae spiritus legitur. Et sicut quae ante baptismum, vel post baptismum humana ignorantia vel infirmitate peccantur, baptismatis munere est ut dignis poenitentiae fructibus remittantur: ita nuptiarum bono defenditur, ne crimina habeantur, quae ab Apostolo secundum indulgentiam [Col. 0147D] conceduntur: illa videlicet, quae concupiscentia impellente non nisi conjugibus conceduntur; tantum ut cum legaliter nuptis naturaliter concumbatur. Naturaliter autem dicimus, quia de Ona legitur (Gen. XXXVIII), quod cum uxore naturaliter non concumbens interiit percussus a Domino.

Unde beatus Augustinus in libro de bono conjugii, et de Nuptiis et Concupiscentia, et in aliis suis libris, sufficientissime disputat. Sed et ibidem inter alia dicit: Quod ergo praecipiunt apostoli conjugibus, hoc est nuptiarum; scilicet, uxori vir debitum reddat, et uxor viro, et filios procreare, matres familias esse. Quod autem venialiter concedunt, aut quod impedit ad orandum, non cogunt nuptiae, sed ferunt. [Col. 0148A] Et sicut opera bona ad salutem aeternam non prosunt sine baptismatis sacramento: et non est baptismum verum, quia non est secundum Scripturam unum, id est, in unitate catholicae fidei unicum, si catholice non fuerit celebratum: sic et legitimum et verum non potest esse conjugium, in quo docetur nuptiale non esse mysterium, vel quod non docetur nuptialiter copulatum. Unde et Dominus de nuptiis Joannem volentem nubere, ut tradunt historiae, non post celebratas nuptias, sed de nuptiis, et ante carnis copulationem, vocando retraxit, qui legem non solvere, sed adimplere venit. De cujus scilicet Joannis futura uxore, nisi eum Dominus, non solum ante carnis unionem, verum et ante nuptiarum percelebrationem, revocaret, sicut de beati Petri uxore, [Col. 0148B] quae continentissime perseveravit, non legitur utrum in continentia manserit, an secundum legem veterem, ut semen in Israel relinqueret, alii forte nubere delegerit: in cujus arbitrio hoc non maneret, si post legales nuptias fuissent nuptialiter copulati; nec Joanni esset licitum, secundum Evangelii documentum, si desponsatam, dotatam, et publicis nuptiis honoratam duxisset, etiam ante unionem carnis relinquere, si non delegisset ex consensu in continentia permanere, sed aliam ducere. Sicut non licet Stephano istam, quam desponsavit, dotavit, et publicis nuptiis honoravit, licet ei non sit misius, relinquere, et aliam cum poenitentia, vel sine poenitentia ducere, nisi in istius concubitu incestale malum potuisset intervenire: sed aut ex consensu cum ipsa [Col. 0148C] in continentia Stephanus permaneret, aut si se continere non posset, cum ea nuptialiter copulatus maneret. Si autem sine incestu, cum hoc debito ordine commisti forent, nisi ex mutuo consensu propter continentiam separari non possent, aut propter fornicationem separati, vel innuptii permanere, vel sibimet reconciliari deberent: et si cum incestu fuissent conjuncti, separatione eorum ac poenitentia adulterium secundum auctoritatem canonicam sanari deberet.

Et haec sibimet ita concinere sacra demonstrat auctoritas, dicens de Maria et Joseph: Antequam, inquit, convenirent (Matth. I), id est, antequam nuptiarum solemnia rite celebrarent. Verbo enim conveniendi, non ipsum concubitum, sed nuptias, [Col. 0148D] quae praecedere solent concumbendi tempus, insinuat, quando ea quae prius desponsata fuerat, esse conjux incepit. Et paulo post: Voluit occulte dimittere eam (ibid.). Videns Joseph sponsam concepisse suam, quam bene noverat a nullo viro fuisse attactam, cum esset justus, et juste omnia vellet agere, optimum duxit, ut neque hoc aliis proderet, neque eam ipse acciperet uxorem, sed mutato occulte nuptiarum proposito, in conditione eam sponsae manere pateretur ut erat. Sed si eam occulte dimitteret, neque acciperet conjugem, et illa sponsa pareret, nimirum perpauci essent, qui eam virginem, et non potius autumarent esse meretricem, et quasi adultera lapidaretur a Judaeis.

[Col. 0149A] Unde et sacri canones in capitulo, in quo de parentibus, qui fidem sponsalitiorum frangunt, decernentes providentissime statuerunt adjungere (conc. Elib. c. 54). Si tamen, inquiunt, sponsus vel sponsa in gravi crimine fuerint deprehensi, excusati erunt parentes: quia quod parentes fidei fractae debuissent judicium punitionis sustinere, ad eos jam qui meruerant pertinebit. Et ut ad superioris exempli ordinem redeamus, propterea consilium Joseph repente consilio meliore mutatur, ut videlicet ad conservandam Mariae famam, ipse eam celebrato nuptiarum conjugio conjugem acciperet, sed castus castam perpetuo custodiret, ut sequitur: Haec autem eo cogitante, ecce angelus Domini in somnis apparuit ei dicens: Joseph, fili David, noli timere accipere [Col. 0149B] Mariam conjugem tuam (Matth. I)

De cujus conjugii genere Siricius ad Himerium Tarraconensem episcopum scripsit, dicens (cap. 4): De conjugii violatione requisisti, si desponsatam alii puellam alter in matrimonium possit accipere. Hoc ne fiat modis omnibus inhibemus, quia illa benedictio, quam nupturae sacerdos imponit, apud fideles cujusdam sacrilegii instar est, si ulla transgressione violetur. Et in concilio Ancyrano (can. 10): Desponsatas puellas, et post ab aliis raptas, placuit erui, et eis reddi, quibus ante fuerant desponsatae, etiamsi eis a raptoribus vis illata constiterit. Quae supra taxato ordine non modo sponsae, verum etiam quasi conjuges factae, etiam violenter corruptae, ita sponsis reddendae sunt, sicut etiam separati, [Col. 0149C] sive fornicationis causa, et absque mutuo consensu disjuncti conjuges rejungendi sunt: fornicationis autem causa separati, aut innupti manebunt, aut ex consensu sibimet mutuo reconciliabuntur. De nuptiatis autem, sed innuptis, id est de nuptiarum celebratione, in quibus arrhae sponsaliorum, et benedictio sacerdotalis, et dotationis confirmatio, et Christi atque Ecclesiae mysterium ad completionis perfectionem dirigitur, sed non carnis unione completur, sed consilium bonum, ut de Joseph diximus, consilio meliore mutatur, ut in continentia perpetuo maneatur, ibidem iterum scriptum est: Exsurgens autem Joseph a somno, fecit sicut ei praeceperat angelus Domini, et accepit conjugem suam, et non cognoscebat eam (Matth. I). Accepit autem ad nomen [Col. 0149D] conjugis, ob causas necessarias quae tunc imminebant; et non cognoscebat eam ad opus conjugale, sed uterque in continentia permanebant.

Quod et Paulus licenter fieri posse in Epistola prima ad Corinthios, et Augustinus in libro primo de Nuptiis et Concupiscentia demonstrat dicens: Quibus vero placuerit ex consensu ab usu carnalis concupiscentiae in perpetuum continere, absit ut vinculum inter illos conjugale rumpatur: imo firmius erit, quo magis ea pacta secum inierint, quae charius concordiusque servanda sunt, non voluntariis corporum nexibus, sed voluntariis affectibus animorum. Neque enim fallaciter ab angelo dictum est ad Joseph: Noli timere accipere Mariam conjugem [Col. 0150A] tuam, et reliqua, quae latius ibidem prosequitur.

Qua de re his edocti testimoniis sacrae auctoritatis, quicunque desponsatas, dotatas, publicis nuptiis honoratas uxores ingenuas, vel ob hoc factas ingenuas duxerint, aut in perpetua continentia maneant, aut nisi hoc crimen incestuale, vel aliud quodlibet prohibuerit, quod in se vel secum non recipit Christi et Ecclesiae sacramentum, nuptialiter nubant, si se ex consensu continere non poterunt, et non nisi fornicationis causa disjungantur: qui disjuncti, aut innupti permaneant, aut si continere non possunt, sibi post poenitentiam reconcilientur. Ubi autem, ut in Stephani nuptiis, periculum cum periculo vitandum emerserit, minus periculum ad [Col. 0150B] majus devitandum periculum, ut sanctus Gregorius in libris docet moralium, eligatur: sed et ipsum quod eligitur periculum non negligatur, verum dignis poenitentiae fructibus, videlicet piis operibus, et profusis lacrymis, ne aeternaliter periculum maneat, sed salutari remedio temperetur, aut penitus evadatur, apud omnipotentis Domini misericordiam obtineri modis omnibus satagatur.

Nos autem haec his idcirco interponere necessarium duximus, quia quosdam, etiam qui se doctores esse dicebant, audivimus pertinaci contentione intendere, quasi ex verbis beati Ambrosii, et sancti Augustini, quae parum diligenter intenderant, virum non fornicantem, et a fornicatore muliere discedentem, aliam illa vivente ducere posse, et quae causa fornicationis [Col. 0150C] a viro recesserit, non posse reconciliari: illam autem quae non causa fornicationis, sed alia qualibet recesserit, aut reconciliari, aut innuptam debere remanere; non advertentes, quia sic adulterino sensu interpretabantur verba Apostoli, sicut et illi, contra quos olim beatus Augustinus istos libros descripserat, et Africana synodus, quae praemisimus, definivit, quando et Coelestianos evisceravit, et ipsas etiam Pelagianorum medullas excussit. Nec mirum: sic enim pravo erant infecti dogmate, sicut et moderni Praedestinatiani, qui veterum Praedestinatianorum haeresim, quasi de sancti Augustini verbis compilatam instaurare laborant. Quorum capita confregit, et verticem capillorum perambulantium in delictis suis conquassavit, atque contrivit [Col. 0150D] beatus Coelestinus papa in epistola decretali ad Venerium, et caeteros Gallicanos episcopos: et isdem beatus Augustinus in libro de Correptione et Gratia, et de Praedestinatione sanctorum, ac Bono perseverantiae. Sed et sanctus Prosper, ex delegatione sedis apostolicae, in absolutionibus objectionum Gallorum, Vincentianorum, atque Massiliensium, in libris etiam de Vocatione gentium, catholico sensu, et perfecta evidentissimae rationis facundaque doctrina eorum argumenta dissolvit. Verba autem eorumdem auctorum, unde imperiti magistri talia insulsa captarunt, hic poneremus, si non pro solutione nodum componere vitaremus.

Addendum etiam necessarium duximus, ut his [Col. 0151A] sanctorum sententiis cognoscamus, nuptias, quas concubitus pro quibusdam causis non sequitur, solvi posse, et propter incontinentiam feminas ad alias convolare valere. Sed subtilis investigatio, et rationabilis discretio in his prius est adhibenda, utrum quasi naturalis in viris sit hujusmodi commistionis impossibilitas (quia et sunt eunuchi, sicut scriptum est, qui de matris utero sic nati sunt,) an hoc impedimentum operatione diaboli, sicut fieri assolet, illis accidit. Quod si per sortiarias (33. q. 1), atque maleficas, occulto, sed nunquam vel nusquam injusto, Dominici judicio permittente, et diabolo operante, accidit, hortandi sunt quibus ista eveniunt, ut corde contrito, et spiritu humiliato, Deo et sacerdoti de omnibus peccatis suis puram confessionem faciant, [Col. 0151B] et profusis lacrymis, ac largioribus eleemosynis, et orationibus, atque jejuniis, Domino satisfaciant, cujus judicio, pro suo merito, et ab illa benedictione privari inviti meruerunt, quam Dominus primis parentibus ante peccatum in paradiso donavit, qua etiam post peccatum genus humanum in totum privari non voluit: et per exorcismos, atque caetera medicinae ecclesiasticae munia, ministri Ecclesiae tales, quantum annuerit Dominus, qui Abimelech ac domum ejus Abrahae orationibus sanavit, sanare procurent (Gen. XX). Qui forte si sanari non poterunt, separari valebunt. Sed postquam alias nuptias expetierit, illis in carne viventibus, quibus junctae fuerint, prioribus quos reliquerant, etiamsi possibilitas concumbendi eis reddita fuerit, reconciliari [Col. 0151C] nequibunt. Incestuosas autem nuptias, propter incestus crimen, quod habere non potest, ut prius diximus, et iterum dicimus, Christi et Ecclesiae sacramentum, non debere manere, sed crimen separatione et poenitentia debere sanari noscamus. Stephani vero nuptias, de quibus agitur, ne incestus admittatur, debere dissolvi modis omnibus cognoscamus: et nuptias quae nuptiale habent mysterium, non quacunque alia, nisi sola fornicationis causa, posse dissolvi, docente Veritatis auctoritate teneamus. Quoniam etsi communi consensu continentiam voverint conjuges, tanto obnixius, quanto spiritalius in Domino juncti manebunt: quorum conjunctioni, ac indivisae separationi, nulla simulatio in oculis ejus intervenire valebit, qui cordium ac renum scrutator [Col. 0151D] esse dignoscitur.

Unde Stephanus pro fornicatione, de qua, nisi coactus necessitate eam publicaret, secreta confessione poenitentiam agere poterat, et quia sacro nuptiarum mysterio, licet necessitate compulsus, simulationis culpam superinduxit, sicut ille qui zizaniam tritico superseminare non metuit: et quoniam post tale connubium, antequam legaliter dissolveretur, quod quasi legaliter visum fuit initum, alios pravo exemplo destruens, concubina usus fuisse dicitur, juxta modum culpae, cum pietatis modestia, quia reverentiam Deo exhibuit, ne incestum fornicationi adjungeret, a proprio episcopo secundum ejus arbitrium, qui canones sic decernunt, poenitentiam regularem [Col. 0152A] suscipiat, et cum dignis poenitentiae fructibus peragat, ut qui suo neglectu Ecclesiam, et multos Ecclesiae filios scandalizare praesumpsit, Ecclesiae et ejus rectoribus atque filiis satisfaciat, et post satisfactionem, si se continere non poterit, juxta sententiam magni Leonis papae ad Rusticum Narbonensem episcopum, et secundum decreta sancti Toletani concilii (Decret. cap. 25, conc. Tolet. VL, can. 8), copulam uxoris legitimae exspectat, ne iterum fornicationis crimen incurrat. In quo tamen, cum eodem Patre loquentes sanctissimo, non regulam constituimus, sed quid sit tolerabilius aestimamus. Nam secundum veram cognitionem nihil magis ei congruit qui poenitentiam agit, quam castitas perseverans, et [Col. 0152B] mentis, et corporis. Cui ne laqueum injiciamus, remedii manum porrigimus, non imperium actionis imponimus.

Quia etiam sanctus Siricius de benedictione sponsarum in decretis suis quaedam ponere studuit. De quibus, quod notum est, sacri canones decernunt, et nos exinde aliqua diximus, et plura alia diceremus si his nuptiis, de quibus loquimur benedictionem sacerdotalem datam fuisse ex more ecclesiastico audiremus. Sed quibus debita fides defuit, locum benedictio sacerdotalis non habuit: praesertim cum scriptum sit: In quamcunque domum intraveritis, primum dicite: Pax huic domui; et si fuerit in ea filius pacis, requiescet super illum pax vestra: sin autem, pax vestra ad vos revertetur (Luc. X). Et Petrus [Col. 0152C] Domino et fidelibus dicit: Fide purificans corda eorum (Act. XV). Et item scriptum est: Omnia opera ejus ex fide, et iterum, Quod non est ex fide, peccatum est (Rom. XIV). Et ubi peccatum manet, ante congruam satisfactionem benedictio locum non habet. Nihil enim, ut beatus dicit Gregorius, prodest oratio, ubi iniqua est actio.

Post haec omnia, si Regimundus filiam suam recipere non voluerit, aut illa in sua libertate manere decreverit, indicandum est eis, quoniam si ipsa stuprum quodcunque consenserit, ad illum, vel ad illam, non autem ad Stephanum, quod perpetratum fuerit pertinebit. Debetis etiam vos, sancti antistites, et Regimundo et Stephano, atque illorum parentibus et amicis, ex divino mandato suggerere, intimare, [Col. 0152D] atque praecipere, ut pacem inter se, quam Dominus praecepit, et sine qua eum nisi ad judicium videre non poterunt, habeant; et terrae principes cum primoribus debent satagere, ne pro hac causa in Ecclesia, et in regno, scandala et seditiones fiant. Quod qui eorum obedire contempserit, juxta evangelicum praeceptum, sicut ethnicus et publicanus efficiatur: et secundum Apostolum, qui non obedit verbo notetur, ut nemo ei commisceatur; et qui hanc pacis doctrinam non receperit, nullus ei Ave dicat, ut non communicet peccatis ejus, et sicut canones decernunt, oblatio ejus nec in sacrario recipiatur. Et qui ad pacem redire noluerit, tandiu excommunicatus maneat, quandiu ad pacem redire [Col. 0153A] contempserit, et ad charitatem, quae operit multitudinem peccatorum, quantocius redire festinet.

Et item in canonibus scriptum est, ut de concilio bini vel terni judices ad quaeque diffinienda deligantur atque mittantur, quae ecclesiastico debent examinari ac diffiniri judicio, et alibi rationabilius atque convenientius quam in eodem concilio poterunt definiri; et quisquis probatus fuerit pro contumacia nolle obtemperare judicibus, cum hoc primae sedis episcopo fuerit probatum, det litteras ut nullus ei communicet donec obtemperet. Qua de re sancta synodus vos, qui primarum sedium regni Aquitanici estis, ad hanc causam diffiniendam, cum coepiscopis vestris, et principibus, ac terrae illius primoribus, eligere studuit quorum diffinitioni sine suo periculo [Col. 0153B] et excommunicationis invectione, quisquis vobis obtemperare distulerit, evadere non valebit.

Haec de evangelica veritate, et apostolica atque canonica auctoritate, seu catholicorum doctrina et traditione, sicut synodus sancta jussit, pro mediocritate ingenioli mei colligere studui. De quibus, sicut audivi quoniam quidam faciunt, nemo contra me debet irasci: quia non meo sensu mea verba composui, neque quod meum non est mihi arrogare praesumpsi, neque statuendo vel imperando in hac causa, quod non est meum, quiddam scribere procuravi, nullius praejudicans sanae sententiae, nec dehonorans auctoritatem, aut ad obsequendi quemquam cogere volens necessitatem. Sed cum beato Leone scribente ad Rusticum Narbonensem episcopum, [Col. 0153C] dilectissimam atque reverentissimam fraternitatem vestram commoneo, quia sicut quaedam sunt, quae nulla possunt ratione convelli, ita multa sunt quae aut pro consideratione aetatum, aut pro necessitate rerum oporteat temperari: illa semper conditione servata, ut in his quae vel dubia fuerint, aut obscura, id noverimus sequendum, quod nec praeceptis evangelicis contrarium, nec decretis sanctorum inveniatur adversum.



EPISTOLA XXIII. AD CAROLUM IMPERATOREM. De auctoritate Vitae S. Dionysii ab Anastasio translatae.
(Apud Mabill., Analect. pag. 212.)

Domno glorioso CAROLO imperatori Augusto, [Col. 0153D] HINCMARUS, nomine, non merito, Rhemorum episcopus, ac plebis Dei famulus.

Lecta beati Dionysii Passione a Methodio Constantinopolim Roma directo Graece dictata, et ab Anastasio utriusque linguae perito et undecunque doctissimo, apostolicae sedis bibliothecario, Latine conscripta, sicut in praefatione sua narrat, recognovi his quae ibi scripta sunt ea quae in adolescentia legeram consonare, videlicet per quos et qualiter gesta martyrii beati Dionysii sociorumque ejus ad Romanorum notitiam indeque ad Graecorum pervenerint. Nam quando Deo disponente in Franconofurth palatio nati estis, Hucberto praecentori palatii episcopium Meldensis urbis commissum est, [Col. 0154A] ubi propter Hilderici episcopi aetatis prolixitatem et diuturnam aegritudinem, quaedam ad scientiam et religionem pertinentia, necnon et aedificia et caetera quaeque necessaria neglecta invenit. Quapropter a familiari suo Bodone clerico domni et nutritoris mei Hilduini abbatis sacri palatii clericorum summi, quemdam clericum ipsius Bodonis propinquum, nomine Wandelmarum, qui cantilenam optime a Teugario magistro in sancti Dionysii monasterio didicit, ad erudiendos clericos suos obtinuit; cui abbatiolam sancti Sanctini in beneficium dedit. Idem autem Wandelmarus in loco sibi commisso quaterniunculos valde contritos, et quae in eis scripta fuerant pene deleta, de Vita et actibus beati Sanctini reperit, quos ob familiaritatis notitiam, et quia mesciolum [Col. 0154B] putabat, ad exhaurienda ea quae in eisdem quaterniunculis contineri videbantur, et ad transcribendum aperte in nova pergamena mihi commisit. Quod et studiose peregi, et mihi emendata emendanti restitui. Sed quia diu est quod idem Wandelmarus etiam ante obitum Hucberti defunctus fuit, et sicut audivi, idem locus neglectus exstitit, ac demum in eadem urbe Nortmanni fuerant, et quaedam incendio concremaverant, quaedam vero praedantes diripuerant, nescio si ipsi quaterniunculi vel eorum exemplaria in eadem urbe valeant reperiri. Propterea eorum exemplarium quod mihi retinui, vestro devoto et bono studio offerendum putavi: ut si quae sunt illorum reliquiae, qui negabant Dominum et Patrem nostrum, patronum nostrum [Col. 0154C] Dionysium esse Areopagiten, et a beato Paulo apostolo baptizatum, ac Atheniensium ordinatum episcopum, et in Gallias a sancto Clemente directum, ex his quae Graeca testificatio et Romanae sedis assertio et Gallicana intimat contestatio, ratum et in hac recognoscant, quod inde ante nos dictum est. Nam veritas saepius agitata magis splendescit in lucem.



EPISTOLA XXIV. AD CONVENTUM EPISCOPORUM. Responsio ad interrogationem Guntharii archiepiscopi Coloniensis, de uxore Bosonis quae virum suum reliquerat.
(Apud Sirmond., ex veteri codice Biblioth. Thuanae.)

HINCMARUS, nomine, non merito, Rhemorum episcopus, [Col. 0154D] ac plebis Dei famulus, sacro CONVENTUI.

Quidam beato Ambrosio quaedam proposuit, ad quorum solutionem in crastina illum ad ecclesiam invitavit, unde sermonem adoriens (De Incarn. Domini): Ad solvendum, inquit, debitum creditori meo adveni. Sed et ego de mihi proposita heri quaestione, cujus solutionem nunc assero, tunc domno Gunthario pro tribus causis respondere non potui: videlicet, quia ad revertendum jam jamque commovebamur, et quoniam plures viri sapientes in conventu consistunt, quorum quidam certant proponere, quidam autem absolvere, interdum necessitate compulsus tanta velocitate cogor verba confundere [Col. 0155A] potius quam proferre, antequam alius mihi sententiam ab ipsis labiis rapiat, ut nec bucca efferre sufficiat quod vel convulsa memoria subministrat. Sed et sicut scriptum est: Qui fortiter premit ubera, exprimit butyrum; et qui vehementer emulget, elicit sanguinem (Prov. XXX), timui ne si inconsulte ac praepropere responderem, in carnalem intellectum deciderem, quia occupatum ad alia cor meum me dereliquerat, et lumen intelligentiunculae serenum mihi vel mecum non erat. Quapropter distuli, donec si forte secundum prophetam (Ezech. III) mitteretur manus, quae me cibaret intellectus volumine: quae videlicet toties mittitur quoties quae ante nesciebamus divina nobis gratia revelantur. Qua de re propositionem domni Guntharii [Col. 0155B] praeferamus, et solutionem ex largitione divinae gratiae pro captu nostrae intelligentiae referamus.

Si, inquit, femina Bosonis ad nos venerit, et publice confessa fuerit, dicens: Mea culpa, virum meum adulteravi: quapropter timore mortis perterrita ad vos confugi, qui Dei estis vicarius, ut me et Deo salvetis, et a morte corporali, quae mihi imminet ex parte mariti mei, me liberetis; utrum debeam illi publicam poenitentiam imponere, quam aut in parochia mea, in quam confugit, sejuncta a viro suo peragat, aut eam eidem viro suo sub tali conditione reddere debeam, ut nullo modo eam interficiat, sed post poenitentiam illam in conjugio habeat. Quam si [Col. 0155C] interfecerit, sciat se ecclesiastica damnatione plectendum, quoniam nefas est quemquam in publica poenitentia positum a quocunque interfici.

Respondemus: Feminam illam in tua vel alterius cujusque parochia natam, baptizatam, nutritam, adultam, facultatum haereditate ditatam, Boso ex alia non modo parochia, verum ex alia provincia natus, et per omnia incrementa in perfectum virum perductus, sub alterius episcopi cura degens secundum legem divinam et humanam, apud eos quorum intererat obtinuit, desponsavit, dotavit, publicis nuptiis honoravit, et sibi in conjugii copula sociavit, et unum corpus unamque carnem secum effecit, sicut scriptum est: Erunt duo in carne una; [Col. 0155D] jam non sunt duo, sed una caro (Gen. II; Matth. XIX); et: Quod Deus junxit, homo non separet (Matth. XIX); nisi forte perpetuo, ex consensu, propter continentiam, unde tanto conjuncti sunt amplius quanto et spiritualius; aut ad tempus, ut vacent orationi, et revertantur iterum in idipsum, ne tententur a Satana propter incontinentiam (I Cor. VII); aut causa fornicationis, qua separati, aut sic, id est innupti et separati maneant, aut mutuo reconcilientur. Quomodo poteris inferiorem partem corporis hominis illius qui sub alterius providentia degit, separare, et tenere sub poenitentia, quae nec orationi continenter sine consensu partis superioris vacare potest? Mulier enim non habet potestatem [Col. 0156A] corporis sui, sed vir; et vir non habet potestatem corporis sui, sed mulier (ibid.). Uxori vir debitum reddere debet, et uxor viro, ut non tententur a Satana propter incontinentiam. Quod qui eorum non fecerit, nisi ex consensu propter Deum dimiserit, parem suum, imo partem corporis sui moechari facit. Si tu huic feminae poenitentiam posueris, quae pars est corporis viri dioecesis alterius, sine consensu rectoris et viri, contra regulas ecclesiasticas facis, et, docente Leone papa, honoris communione privaris. Et item: Si huic feminae lege poenitentiae manum imponis, et illa membrum caput suum (caput enim mulieris vir), in alteram provinciam secuta fuerit, sub providentia alterius praesulis quis curam de ejus accipiet poenitentia? Quis ut reconcilietur [Col. 0156B] secundum canones, ad ejus attendet lacrymas et confessionem, quam non audivit? Quis ei manum ad reconciliationem imponet, sacris regulis decernentibus, ut nemo episcoporum sub manu positum alterius sacerdotis ad reconciliationem suscipiat, neque reconciliatum sine litteris vel consensu reconciliatoris recipiat? Et quomodo partem corporis, imo hominem alterius episcopi et parochiae judicabis, quin poenitentiali judicio condemnabis? cum scriptum sit, quod sanctus Gregorius hinc in suis decretis exposuit: Si transieris per messem amici tui, fricans confricabis spicas manibus tuis, et manducabis, falcem autem non mittas (Deut. XXIII), sive falce non metas, id est homines parochiae alterius verbo praedicationis et exemplo operis [Col. 0156C] (ita tamen ut non conculces simpliciorem fratrem tuum, ne incidas in ruinam et laqueum, vanam scilicet gloriam diaboli) in corpus Christi, quae est Ecclesia, festina trajicere, falcem autem judicii non permitteris mittere, vel falce judicii metere, id est incidere sive abscidere. Et quoniam, sicut ipse Boso dicit, eidem mulieri, quae caro sua est, nullum crimen impingit, sed non modicam negligentiam, quia ab ejus se subtraxit servitio, et quantum ex ipsa est, illum moechari fecit, contra auctoritatem atque justitiam eum dimittens, et in aliis regnis circiter per triennium immorans, contumax mandatis illis adeo exstitit, ut nec compellata per tanta temporum spatia ad eum redierit, pro domni apostolici est jussione illi paratus indulgere; [Col. 0156D] restat ut rex, in cujus regno degit, secundum conscriptionem chirographi regum nostrorum, eam ad viri sui praesentiam adduci faciat, et tu episcopus, in cujus parochia immoratur, quia hoc non est regis, sicut sanctus Gregorius de his qui ad Ecclesiam confugiunt praecipit, si exposcit necessitas, securitatem de aequitate sibi servanda apud virum ejus expetas et obtineas, et post hoc missus reipublicae viro uxorem fuga lapsam restituat. Qui vir, si sacramentum fregerit, et apostolicis monitis inobediens exstiterit, episcopus ad cujus curam pertinet, canonicum judicium in illum proinde exerat. Si autem confessa, vel legaliter de adulterio convicta, incolumis evaserit, lege ecclesiastica poenitentiae illam [Col. 0157A] isdem episcopus subigat, quia et mundanis legibus cautum atque usitatum esse dignoscitur, ut mala quae perpetrantur in illis locis emendentur, in quibus perpetrata fuisse legaliter comprobantur. Praeter haec nihil mihi videtur agendum, nisi aut domni apostolici monita exsequamur aut judicium incurramus.

De sacramento autem, quoniam quasi ad pietatem confugit ecclesiasticam, quia tuum, id est episcopale poposcit auxilium, quod ex impunitate, in membrorum vel vitae, si ita qualitas facti exegerit, legali privatione requiris, super id quod sanctus decrevit Gregorius pro eis etiam qui ad sacraria sacra confugerint requirendum, videlicet de aequitate servanda, subtiliter debes perpendere, ne videaris vel dicaris non solum Ecclesiae, verum et totius mundi statum et ordinem atque vigorem velle confundere [Col. 0157B] statum et ordinem atque vigorem velle confundere atque destruere, et apostolicae atque apostolicorum virorum doctrinae obsistere, qui non solum leges a Christianis regibus promulgatas observaverunt, et observantes tradiderunt, verum etiam promulgandas expetierunt, sicut in Carthaginensis atque Africani concilii caeterorumque conciliorum canonibus, et in decretis apostolicae sedis multoties reperitur. Unde et sanctus Gregorius commonitoria ad Joannem defensorem et ad alios etiam ex integro de legalibus edictis condiderat, et sanctus Gelasius ad imperatorem Anastasium scripsit (epist. 10, sub initium): Si enim, inquiens, quantum ad ordinem publicae pertinet disciplinae, cognoscentes imperium tibi superna dispositione collatum, legibus tuis ipsi quoque [Col. 0157C] parent religionis antistites, ne vel in rebus mundanis exclusae videantur obviare sententiae, quo, oro, te decet affectu eis et convenit obedire, qui praerogandis venerabilibus sunt attributi mysteriis. Et sanctus Leo ad Turibium Asturicensem episcopum scribens (epist. 4, sub initium): Merito, inquit, patres nostri, sub quorum temporibus haeresis haec nefanda prorupit, per totum mundum instanter egerunt ut impius furor ab universa Ecclesia pelleretur; quando etiam mundi principes ita hanc sacrilegam amentiam detestati sunt, ut auctorem ejus cum plerisque discipulis legum publicarum ense prosternerent. Videbant enim omnem curam honestatis auferri, omnem conjugiorum copulam dissociari, simulque divinum jus humanumque subverti, si hujusmodi [Col. 0157D] hominibus usquam vivere cum tali professione licuisset. Profuit diu ista districtio ecclesiasticae lenitati, quae etsi sacerdotali contenta judicio cruentas refugit ultiones, severis tamen Christianorum principum constitutionibus adjuvatur, dum ad spiritale nonnunquam recurrunt remedium qui timent corporale judicium. Ex quo autem multas provincias hostilis occupavit irruptio, et exsecutionem legum tempestates interclusere bellorum, ex quo inter sacerdotes Dei difficiles commeatus, et rari coeperunt esse conventus, invenit ob publicam perturbationem secreta perfidia libertatem, et ad multarum mentium subversionem his malis est incitata, quibus debuit esse correcta.

[Col. 0158A] Lege librum XVI legis Romanae, lege decreta Damasi, percurre Leonis epistolas et caeterorum pontificum de diversis conciliis ad imperatores transmissas; revolve Augustorum edicta de haereticis ad petitionem pontificum promulgata, scrutare Caesarum nostrorum capitula, et invenies quantum profuerit atque prosit legum severitas, non solum ecclesiasticae lenitati, verum totius Christianitatis optandae paci et colendae tranquillitati. Sapientia namque, videlicet Christus Dei virtus et Dei sapientia dicit: Per me reges regnant, et conditores legum justa decernunt (Prov. VIII); et Apostolus: Lex quidem est sancta, et mandatum sanctum, et justum et bonum (Rom. VII, 12). Unde Ambrosius: Mandatum legem intelligi evangelicus sermo testatur. [Col. 0158B] Ait enim: Si vis ad vitam venire, serva mandata (Matth. XIX). Et item Apostolus: Lex propter transgressiones posita est (Gal. III, 19). Et: Lex non est posita justis, sed injustis et non subditis, impiis et peccatoribus, sceleratis, contaminatis, patricidis et matricidis, homicidis, fornicariis, masculorum concubitoribus, plagiariis, mendacibus, et si quid aliud sanae doctrinae adversatur (I Tim. I, 9). Et item: Nam qui principantur non sunt timori bonis operibus, sed malis (Rom. XIII, 3). Unde Ambrosius: Principes hos reges dicit, qui propter corrigendam vitam et prohibenda adversa creantur. Dei habentes imaginem, ut sub uno sint caeteri. Et item Apostolus: Vis autem non timere potestatem? Bonum facito, et habetis laudem ex illa (ibid.). Hinc idem doctor: [Col. 0158C] Laus ex potestate tunc surgit, cum quis innocens invenitur. Dei enim minister est tibi in bono. Manifestum est ideo rectores datos ne malum fiat. Si autem malum feceris, time. Non enim sine causa gladium portat: hoc est, ideo comminatur, ut, si fuerit contemptus, vindicet. Dei enim minister est, vindex in ira in eum qui male agit. Quoniam futurum judicium Deus statuit, et nullum perire vult, huic saeculo rectores ordinavit, terrore interposito hominibus, velut pedagogi sint, erudientes illos quid servent, ne in poenam incidant futuri judicii. Ideoque subditi estote, non solum propter iram, id est ultionem praesentem, sed etiam propter conscientiam. Recte dicit subjectos debere esse, non solum propter iram, id est ultionem praesentem, parit enim [Col. 0158D] vindictam, sed propter futurum judicium, quia si hic evaserint, illic eos poena exspectat, ubi, accusante ipsa conscientia, punientur. Et sanctus Cyprianus in nono abusionis gradu dicit: Quia regem non iniquum, sed correctorem iniquorum esse oportet. Et item ibi inter caetera: Debet furta cohibere, adulteria punire, impios de terra perdere, parricidas et perjurantes non sinere vivere, filios suos non sinere impie agere. Et beatus Joannes Chrysostomus in homilia decima sexta Matthaei evangelistae: Auditis, inquit Dominus, quia dictum est antiquis: Oculum pro oculo, dentem pro dente (Matth. V). Non enim ut nobis vicissim effoderemus oculos sanxit hanc legem, sed ut metu quo ab alio [Col. 0159A] istud timemus pati, ipsi quoque tale quidpiam caveremus admittere, ut et qui ipso voluntatis bono nollent a crudelitate desinere, saltem metu cogerentur oculis parcere proximorum: si vero illud crudele dicitur, et homicidam et adulterum coerceri crudele dicatur. Sed insipientium omnino ista verba sunt, et extremo furore dementium. Ego enim adeo metuo dicere haec esse crudelia, ut his contraria etiam iniqua perdoceam, quod certe communis quoque ratio deprehendit. Tu enim dicis quia oculum pro oculo jussit auferri, idcirco crudelis; ego autem refero, quia nisi praecepisset istud, tunc vere apud plurimos talis fuisset, qualem tu eum falso esse conquereris. Denique sermone fingamus omnem legem esse dissolutam, nec quemquam pro hujuscemodi [Col. 0159B] factis formidare supplicium, sed cunctis prorsus malignis licere uti moribus suis, et adulteris, et homicidis, et furibus, et perjuris, et parricidis, nonne sub hac licentia omnia pariter una confusio iniquitatis involveret? Nonne mille sceleribus et caedibus urbes, fora, domus, maria, totusque omnino mundus fuisset impletus? Nam si legibus certe dominantibus, et vigente comminatione atque terrore, vix tamen voluntates cohibentur malignae, si etiam hoc praesidium defuisset, quanam posset malitia ratione fraenari? aut quae non in vitam hominum pestis irrueret? Nec tamen solum istud crudele est, permittere scilicet malis agere quae velint: sed aliud quoque isto certe nihil minus, id est laesum et immerito afflictum negligere atque despicere? [Col. 0159C] Dic enim mihi, si quis feros homines ac semper malignos in unum colligens, gladiis armaret, totamque circumire civitatem juberet, atque obvios sibi quosque confodere, quid tandem hoc esset immanius? At si alius eos quidem, qui ab illo armati essent, ligaret, violenterque constringeret, eos vero qui interimendi erant ab iniquis illis manibus liberaret, quid e regione isto inveniretur humanius? Haec igitur etiam ad legum transfer exempla. Quae enim oculum pro oculo effodere praecepit, timorem quasi carnificum peccatoribus immittens, illius similis invenitur, qui illos quos dixi cohibuit armatos. Qui vero nullam omnino poenam decrevit nocenti, sed armasse tibi iniquitatem videtur, eumque imitatum fuisse qui sceleratos illos gladios instruxit, [Col. 0159D] hincque totius civitatis immisit exitium, videsne quemadmodum non solum nullius crudelitatis, verum etiam maximae pietatis sunt illa praecepta? Et in epistolis beati Gregorii idem competenti ultione plectendis maleficis et iniquis saepenumero qui legere voluerit, invenire valebit.

Unde, frater charissime, collige, quia contra haec agere aut exigere, non solum est pietatis jura confundere, verum et sacerdotali innocentiae ac puritati detractionis molestias importare, et derogationis blasphemias irrogare. Dicent enim maliloqui: Paulus dicit: Non solum qui faciunt, sed qui consentiunt facientibus, digni sunt morte (Rom. I, 32), iste iniquos coerceri non sinit. Unde et Dominus per Psalmistam [Col. 0160A] tali sicut iste est sacerdoti: Quare, inquit, tu enarras justitias meas, et assumis testamentum meum per os tuum? Tu vero odisti disciplinam, currebas cum fure, et cum adulteris portionem tuam ponebas (Psal. XLIX, 16-18). Non enim foveret malos si bonum diligeret: sed diligens Dominum, et odiens vitium, quod suum ageret, et quod a Deo per conditores legum justa decernentes decretum est non oppugnaret. Et iniquae mulieres ac perversi homines inquient: Faciamus quod volumus, et adeamus ecclesiam vel episcopum, et erimus impuniti. Hinc namque vituperabitur ministerium nostrum, et erimus contemptibiles, ut videlicet legalem justitiam injustis a Domino positam contemnentes, quia unaquaeque lex justa crimen non habet, ne sit injusta, et tamen criminosum [Col. 0160B] punit, ut vere sit justa. Et e regione quidam jactabunt, Scriptura dicit: Ne sis multum justus. Beati quoque misericordes (Eccli. VII; Matth. V). Et: Judicium illi sine misericordia, qui non facit misericordiam (Jac. II, 13); et: Superexaltet judicium misericordia (ibid.); et Dominus adulterae: Nec ego te condemnabo: vade, et amplius noli peccare (Joan. VIII, 11). Et tu sacerdos, cui misericordiam nisi misero debes impendere, et illi claudis non miserendo misericordiae viscera, qui in eum liber esca punitione? Quam utriusque partis derogationem erga sacris mysteriis servientes provide atque discrete cavens beatus Gregorius ad Leontium exconsulem scribit: Debet, inquiens, gloria vestra meminisse quia nunquam meas epistolas pro commendatione [Col. 0160C] alicujus accepit, nisi ut protectionem vestram faciente justitia praestaretis, quia turpe est defendere quod prius non constiterit justum esse. Ego quidem homines propter justitiam diligo, non autem justitiam propter homines postpono. Et ad Romanum defensorem (lib. VII, epist. 24, indict. 2): Patrocinia ecclesiastica, sive mea suscipiatis scripta, sive etiam minime fuerint directa, sub tanto moderamine debeatis impendere, quatenus hi qui in furtis publicis implicati sunt, a nobis non videantur injuste defendi, ne opinionem male agentium ex indiscretae defensionis ausu in nos ullo modo transferamus: sed quantum decet Ecclesiam, admonendo et verbum intercessionis adhibendo, quibus valetis succurrite, ut et illis opem feratis, et opinionem [Col. 0160D] sanctae Ecclesiae non inquinetis. Sed et de his qui ad septa ecclesiae, et etiam ad ipsa sacraria confugerint sanctuarii, ad Joannem episcopum Caralitanae civitatis scribit: Si, inquiens, de quibus est quaestio, ad ecclesiam fortasse refugerint, ita debet causa disponi, ut nec ipsi violentiam patiantur, nec hi qui dicuntur oppressi damna sustineant. Curae ergo vestrae sit, ut eis sacramento ab his quorum interest, de servanda lege et justitia promittant, et per omnia commoneantur exire, atque suorum actuum reddere rationem.

Haec, domini et fratres, rogatus, vobis audientibus, a suprascripto venerabili consacerdote nostro, sapientiae vestrae deposui: quae si illi ad interrogationem [Col. 0161A] suam non videntur sufficere, plura hinc poterit in sanctorum paginis legere, et a nostra mediocritate in solutionibus quaestionum, de quibus ab aliis interrogatus sum, vicesimae secundae, et vicesimae octavae latius invenire.

Quoniam quidem supra chirographi regum nostrorum memoriam feci, quae de his ibidem constituta sunt hic subnectere procuravi (Capitul. Caroli Calvi, tit. 8, c. 4): Et quia per vagos et tyrannica consuetudine irreverentes homines pax et quies regni perturbari solet, volumus ut ad quemcunque nostrum talis venerit, ut de his quae egit rationem et justitiam subterfugere non possit, nemo ex nobis illum ad aliud recipiat vel retineat, nisi ut ad rectam rationem et debitam emendationem perducatur: et [Col. 0161B] si rationem rectam subterfugerit, omnes in commune, in cujus regnum venerit, illum persequamur, donec aut ad rationem perducatur, aut de regno deleatur. Similiter et de eo agendum est, qui pro aliquo capitali et publico crimine a quolibet episcopo corripitur, vel excommunicatur, aut ante excommunicationem crimen faciens, regnum et regis regimen mutat, ne debitam poenitentiam suscipiat, aut susceptam legitime peragat: interdum etiam incestam propinquam suam, aut sanctimonialem, vel raptam, sive adulteram, quam illic ei non licebat habere, fugiens secum ducit. Hic talis, cum episcopus, ad cujus curam pertinebit, nobis notum fecerit, diligenter perquiratur, ne morandi vel latendi locum in regno alicujus nostrum inveniat, [Col. 0161C] et Dei ac nostros fideles suo morbo inficiat, sed a nobis, vel per ministros reipublicae constringatur, et ut simul cum diabolica praeda, quam secum duxit, ad episcopum suum redeat, et de quocunque crimine publico debitam poenitentiam suscipiat, aut susceptam legitime peragere compellatur.



EPISTOLA XXV. AD HILDEGARIUM EPISCOPUM MELDENSEM. De judicio aquae frigidae.
(Apud eumdem, ex codice S. Remigii Rhemensis.)

HINCMARUS Rhemorum episcopus, ac plebis Dei famulus, dilecto fratri ac venerabili episcopo HILDEGARIO salutem.

[Col. 0161D] Dum confabularemur, et inter nos de quibusdam quaereremus, sermo habitus est de judicio aquae frigidae, de quo Rabanum venerabilem archiepiscopum Moguntinae civitatis quaedam scripsisse dixisti, ex cujus scriptis quid mihi videretur sciscitari curasti. Unde inter alia et me scripsisse ad interrogationem fratrum ac coepiscoporum nostrorum de regno quondam junioris Lotharii tibi respondi, quae ex scriptis nostris excipi et tibi transmitti magnopere postulasti. Et quia scriptum est: Omni petenti te da, et volenti mutuari a te ne avertaris (Matth. V, 42), quae petisti de responsionibus exiguitatis nostrae ad interrogationes praedictorum fratrum nostrorum excerpta tuae dilectioni transmitto, [Col. 0162A] quaeque utrum probabilia, aut per auctoritatem et rationem improbanda sint, catholici lectoris judicio derelinquo. Loquens Dominus de judicio quod in secundo adventu suo est futurum per ignem, commemoravit illud quod primum per aquam factum est: Sicut, inquiens, factum est in diebus Noe, ita erit et in die filiis hominis (Matth. XXIV, 37). Et referens quod per ignem Sodomam judicaverit, similiter, inquit, sicut factum est in diebus Lot (Luc. XVII, 28). Solertia Christianitatis, inter acta et agenda judicia consistentis, ex antiquo sanxit et frequentavit judicium quod fit per aquam, quodque sub Noe factum fuerat in arca fidei, liberans innocentes et condemnans noxios. In ignita autem aqua, sicut factum est sub Lot in igne, et fiendum in adventu [Col. 0162B] Filii hominis, Petro attestante, qui, dicit: Quod coeli erant prius et terra, de aqua, et per aquam consistens Dei verbo, per quae ille tunc mundus aqua inundatus periit. Coeli autem qui nunc sunt et terra, eodem verbo, repositi sunt, igni reservati in diem judicii et perditionis impiorum hominum (II Petr. III, 5); aperte docens quia non alii coeli sunt igne perituri, quam qui aqua perditi, hoc est inania haec et nubilosa ventosi aeris spatia. Neque enim aqua diluvii, quae quindecim tantum cubitis montium cacumina transiit, ultra aeris aetherisque confinia pervenisse credenda est. Quocunque autem pervenire potuit, eo nimirum, juxta praefatam beati Petri sententiam et ignis judicii perveniet. Sed quia scriptum est: Coelum et terra transibunt (Matth. [Col. 0162C] XXIV, 35); et iterum: Terra vero in aeternum stat (Eccle. I, 4), sciendum est quia coelum et terra per eam quam nunc habent imaginem transeunt, attamen per essentiam sine fine subsistunt. Praeterit enim figura hujus mundi (I Cor. VII, 31), et erunt, inquit, coelum novum et terra nova; quae quidem non alia condenda sunt, sed haec ipsa renovabuntur. Transient et permanebunt, quoniam ab ea specie quam nunc habent tergentur, et in sua semper natura servabuntur. Unde scriptum est: Mutabis ea, et mutabuntur (Psal. CI, 27).

Quapropter fieri aquam ignitam, ad haec duo copulata in unum indaganda judicia, illud videlicet quod jam per aquam factum est, et illud quod per ignem fiendum est, licet sint pro temporum varietate [Col. 0162D] disparia, sed unum sunt operationis mysterio, in quibus sancti liberantur illaesi, et reprobi puniuntur addicti, Ecclesiae, quam designavit arca diluvii, creditur tradidisse auctoritas, quae etiam inde sanxit ut aquae baptismatis halitu sacerdotali sanctus insuffletur Spiritus, qui inter ipsa mundi primordia ferebatur super aquas. Ut jam tunc virtutem sanctificationis aquarum natura conciperet, et quo rubigo omnium excoquitur peccatorum, cerei lumine sanctificato accensi a loco teneantur immissi, donec ejusdem fontis consecratio compleatur, per eum qui nocentis mundi crimina per aquas abluens, regenerationis speciem in ipsa diluvii effusione signavit, ut unius ejusdemque elementi mysterio, et finis [Col. 0163A] esset vitiis, et origo virtutibus, quique venturus est judicare vivos et mortuos, et saeculum per ignem. Quia in eodem baptismate, in quo signanter Moyses propheta lignum velut in myrrhato fonte miserat, et dulcoratus est (Exod. XV, 25), praedicata per Domini sacerdotem sanguinis Christi cruce, tres unum sunt, non natura, sed operationis mysterio, id est, sanguis redemptionis, spiritus sanctificationis, et aqua lavacri: ubi exsufflatus et exorcizatus immundus spiritus exit ab homine, fitque mundi judicium, et princeps mundi foras ejicitur, et qui in veritate non stetit, mendax et pater mendacii a veritate naturae secernitur, quae ad imaginem Dei condita, et ex aqua et Spiritu sancto renata, ad suum reformatur principium, ac fide interius exteriusque purgatur, [Col. 0163B] et ab omni figmento mendacii totiusque malitiae innocens comprobatur. Sed et si quis frigida tantum aqua, vel igniti cujuscunque elementi judicio, in auctorem et gubernatorem elementorum, quem omnia fideliter invocatum sentiunt elementa, sicut in Moysi virga et aquae in sanguinem versae, et iterum sanguis in aquas, et petra quae dedit aquam (Exod. VII, 20; XVII, 6), et sub Eliseo sal vel lignum aquae immissum (IV Reg. I, 21), indubitanti fide, quae est argumentum non apparentium, credens fieri satis sibi decreverit, nihil differt. A qua enim frigida, sicut et in baptismate sacratur, in diluvio innoxii cum arca sunt ad coelum levati, et noxii perditi, igneque sunt Sodomitae puniti. Et in libro Numeri aqua frigida, in quam Dominus imprecationes [Col. 0163C] jussit elui, hausta a muliere adultera computrescendum femur ipsius legitur (Num. V, 27). Et Joannes Apostolus de olei ferventis dolio evasit illaesus. Et qui aquam ignitam delegerit, intelligat quoniam venientem ad futurum judicium terribilem Judicem tempestas ignisque comitabuntur, sicut scriptum est: Ignis in conspectu ejus ardebit, et in circuitu ejus tempestas valida (Psal. XLIX, 3), ut tempestas examinet quos ignis exuret. Et ignis ille futurus sanctis erit pervius, qui rapientur nubibus obviam in aera Domino, et inflammabit in circuitu inimicos ejus.

Quoniam quidem de purgationis judicio per aquam ferventem vel frigidam se ratio intulit, dicamus quod quidam sagacis ingenii vigilanter adjiciunt. [Col. 0163D] Constat nimirum, ut inquiunt, quia in aqua ignita coquuntur culpabiles, et innoxii liberantur incocti. Quia de igne Sodomitico Lot justus evasit inustus. Et futurus ignis, qui praeibit terribilem Judicem, sanctis erit innocuus, et scelestos aduret: ut olim Babylonica fornax, quae pueros omnino non contigit, neque contristavit, vel quidquam molestiae intulit, sed vincula eorum comburens, incendit quos reperit de Chaldaeis ministros regis qui eam succendebant (Dan. III, 48, 50). Sed in aquae frigidae judicio quibusdam non constare videtur quod innoxii submerguntur, et aquam culpabiles supernatant, cum in cataclysmi judicio innocentes cum arca levantur, et noxii submersione perierint. Et Aegyptii insequentes [Col. 0164A] Hebraeos per mare Rubrum, respiciente Domino in vigilia matutina per columnam ignis et nubis, submersi sint quasi plumbum in aquis vehementibus, et ne unus quidem superfuit ex eis (Exod. XIV, 24). Et filii Israel super littus stantes viderunt Aegyptios mortuos. Et infideles ac peccatores terra sustinere non potuit, quando aperta est et deglutivit Dathan, et operuit super congregationem Abiron (Num. XVI, 32). Et Petrum fide fidentem aquae instabilitas se calcantem sustinuit, in fide vero dubitantem jam pene dimersum obsorbuit, quando eum Christi dextera allevavit (Matth. XIV, 29); et ipsius Epistolae sententiam (I Petr. III, 20) de figura baptismatis in arca diluvii exponentes Patres catholici, dicunt quia non aliis, sed ipsis aquis haeretici et mali Christiani [Col. 0164B] ad inferna merguntur, quibus orthodoxi et justi quique ad coelestia regna sublevantur. Sed sciendum nobis est, ut beatus dicit Gregorius (hom. 26 in Evang.), quod divina operatio si ratione comprehenditur, non est admirabilis: nec fides habet meritum, cui humana ratio praebet experimentum. Et cum Paulus apostolus dicat: Est enim fides sperandarum substantia rerum, argumentum non apparentium (Hebr. XI, 1), profecto liquet quia fides illarum rerum argumentum est quae apparere non possunt. Quae enim apparent, jam fidem non habent, sed agnitionem. Sed haec ipsa Redemptoris nostri opera, quae ex semetipsis comprehendi nequaquam possunt, ex alia ejus operatione pensanda sunt, ut rebus mirabilibus fidem praebeant [Col. 0164C] facta mirabiliora. Et idcirco Dominus quaedam de Scripturis per semetipsum dignatus est exponere, ut sciamus rerum significationes quaerere in his etiam quae per semetipsum noluit explanare. Unde in responsum accipiant, qui in divinis judiciis atque miraculorum signis experimentum humanae postulant rationis, quoniam et justos continens arca, qua fidelium est designata Ecclesia, fides sanctae Trinitatis, quae per incarnationem Jesu Christi aedificata, et omnes de quibus dixit Dominus: Finis venit universae carnis coram me, repleta est terra iniquitate a facie eorum, et ego disperdam eos cum terra (Gen. VI, 13), superfluente aqua operti, et non omnes submersi sunt, sed innoxii liberati, et puniti sunt noxii, sicut scriptum est: Ingressus est Noe, et [Col. 0164D] filii ejus, uxor ejus, et uxores filiorum ejus cum eo in arcam, propter aquam diluvii (Gen. VII, 7); et post paululum: Rupti sunt omnes fontes abyssi magnae, et cataractae coeli apertae sunt, et facta est pluvia super terram quadraginta diebus et quadraginta noctibus (ibid., 11); et item: Et multiplicatae sunt aquae, et levaverunt arcam in sublime a terra (ibid., 17); et post pauca: Consumptaque est omnis caro quae movebatur super terram. Remansit autem solus Noe et qui cum eo erant in arca (ibid., 21, 23); et item post pauca: Et clausi sunt fontes abussi, et cataractae coeli (Gen. VIII, 2). Et nubes una, tenebrosa facta est Aegyptiis, et luminosa Hebraeis, ut iterum scriptum est: Tollensque se angelus Dei, qui praecedebat [Col. 0165A] castra Israel, abiit post eos, et cum eo pariter columna nubis priora dimittens, post tergum stetit inter castra Aegyptiorum et castra Israel. Et erat nubes tenebrosa et illuminans noctem, ita ut ad se invicem toto noctis tempore accedere non valerent (Exod. XIV, 19). Et una eademque virga extenta super aquas, quae erant quasi pro muro a dextris et a sinistris, filios Israel transduxit, sicut scriptum est, per aquam nimiam (Sap. X, 18), et involvit Aegyptios in mediis fluctibus, ut ne unus quidem superfuerit ex eis, quos viderunt Israelitae mortuos super littus maris (Exod. XIV, 28), quos respexerat Dominus in vigilia matutina, ut diximus, in columna ignis et nubis, et expandit nubem in protectionem suorum, et ignem ut luceret eis per noctem (Psal. CIV, 39), videlicet Christum, [Col. 0165B] qui est columna lucis, tenebras infidelitatis depellens, et lucem veritatis ac gratiae spiritalis affectibus humanis infundens, et per columnam nubis, qui est Spiritus sanctus. In quo baptismate typus baptismatis jam sicut et in diluvio monstrabatur. Adhuc addamus quia invocavit Elias nomen Domini Dei sui, et descendit de coelo ignis (IV Reg. I, 10); invocavit et Eliseus nomen Domini, et de aqua ferrum securis levatum est ad manubrium ligneum et supernatavit aquis (IV Reg. VI, 7). Gravior enim est ferri species quam aquarum liquor. Advertimus igitur majoris esse gratiam quam naturam. De his omnibus beati Ambrosii sufficiat explanatio, ut colligi possit assimilatio cur in frigidae aquae judicio unius fiat mersio, alterius sublevatio. Ait enim in [Col. 0165C] libro de Sacramentis sive mysteriis (lib. II, cap. 6): Verumtamen, ne in hoc saeculo diaboli fraus vel insidiae praevalerent, inventum est baptisma. De quo baptismate audi quid dicat Scriptura, imo Filius Dei, quia Pharisaei, qui noluerunt baptizari baptismo Joannis, consilium Dei spreverunt (Luc. VII, 3). Ergo baptismum consilium Dei est. Et post paululum: Quod mergis, solvitur sententia illa: Terra es, et in terram ibis (Gen. III, 19). Impleta sententia, locus est beneficio remedioque coelesti. Ergo aqua de terra, possibilitas autem vitae nostrae non admittebat ut terra operiremur, et de terra resurgeremus. Deinde non terra lavat, sed aqua lavat. Ideo fons quasi sepultura est. Caeterum, ut dicit Apostolus, omnis Scriptura divinitus inspirata utilis est [Col. 0165D] ad docendum, ad arguendum, ad corripiendum, ad erudiendum in justitia, ut perfectus sit homo Dei ad omne opus bonum instructus (II Tim. III, 16). Et sicut in Patrum catholicorum dictis legimus, margaritum est sermo divinus quod ex omni parte forari potest; et qui ad instructionem fidelium Scripturarum testimonia profert, etiamsi aliter illa exposuerit quam ea intellexerint per quos fuere prolata, non est fabricator mendacii, salvo majorum intellectu, hinc dicam quod ex eorum verbis pro exiguitate ingenioli mei exsculpere conjiciendo posse suspicor.

Sanctus Apostolus docet (I Cor. X) Rubrum mare, quod sub duce Moyse patres nostri transierunt, baptismum [Col. 0166A] Christi sanguine rubricatum, et ipse Moyses ducem Christum, qui nos per baptismum eduxit de Aegyptia servitute ad terram repromissionis, videlicet de peccati servitute et mortis dominatione, in libertatem gloriae filiorum Dei, et in regnum aeternae vitae, praefiguravit, sicut et petra per desertum consequens populum, qui nos in eremo istius saeculi mysteriis suis consequitur. Unde item dicit de baptismate idem Apostolus: Quicunque baptizati sumus in Christo Jesu, in morte ipsius baptizati sumus. Consepulti enim sumus cum illo per baptismum in morte (Rom. VI, 3). Quid est, inquit Joannes Chrysostomus (homil. 10 in Epist. ad Rom.), in morte ipsius baptizati sumus? ut et ipsi moriamur sicut et ille. Crux enim est baptisma. Quod ergo [Col. 0166B] crux Christi et sepulcrum, hoc nobis baptisma factum est, tametsi non eisdem ipsis. Quapropter non dixit: Complantati morti, sed similitudini mortis (Rom. VI, 5). Ipse namque carne et mortuus et sepultus, nos autem peccato in utroque. Quibus dictis colligi posse videtur, ut consepultus Christo per baptismum in morte, et liberatus per idem baptismum a morte, et per peccatum ad eamdem servitutem et mortem reversus. Anima, inquit, quae peccaverit, ipsa morietur (Ezech. XVIII, 4), complantetur similitudini mortis in aqua, ut aut noxius comprobatus, velit nolit, quia saepe bona invitis praestantur, confiteatur, et per emendationis ac correctionis confessionem liberetur iterum a morte commissi peccati: aut innoxius Dei judicio demonstratus, [Col. 0166C] inter peccati reos non tenetur a nobis, complantatus similitudini mortis in aqua. Mare quippe, sicut supra ostensum est, baptisma designans, nihil in se mortuum retinet; quod, ut scriptum est, mortuos Aegyptios ejecit super littus (Exod. XIV, 31). Ergo Aegyptius mortuus, id est peccato obnoxius, quandiu negando in peccati sui morte manet, ab aqua invocatione veritatis, quae Christus est, sanctificata non recipitur, non tenetur. Veniat autem ligatus institis iniquitatum suarum foras de latebris malae conscientiae confitendo, et per confessionem veritatis consepelietur in aqua, quasi quodammodo complantatus similitudini mortis verissimae veritatis, liberatus ab eadem veritate.

Colligatur autem fune qui examinandus in aquam [Col. 0166D] dimittitur, quia, ut scriptum est, funibus peccatorum suorum unusquisque constringitur (Prov. V, 22). Qui ob duas causas colligari videtur: scilicet ne aut aliquam possit fraudem in judicio facere, aut si aqua illum velut innoxium receperit, ne in aqua periclitetur ad tempus valeat retrahi. Nam et Lazarus quatriduanus mortuus, per quem designatur quisque criminum mole sepultus, ligatus institis sepultus, et eisdem colligatus institis a sepulcro Domino vocante legitur egressus, et ipsius jussu a discipulis disligatus (Joan. VI, 39). Et hoc examinandus judicio colligatus in aquam dimittitur, et colligatus retrahitur, et aut purgatus statim judicio arbitrorum absolvitur, aut usque ad purgationem colligatus [Col. 0167A] judicio examinatur. Et item in sacra historia legimus quia venit Elias ad Jordanem cum discipulo Eliseo, et involuto pallio suo percussit aquas, quae divisae sunt, et transierunt ambo. Postea levavit Eliseus pallium Eliae quod ceciderat ei, et veniens ad Jordanem percussit aquas, atque, invocato Deo Eliae, divisit ac transiit (IV Reg. II). Recte enim per Jordanem fluxus nostrae mortalitatis exprimitur, quia et Jordanis Latine dicitur descensus eorum, scilicet Christianorum. Quia, inquit Gregorius (Mor. lib. XXXIII, c. 6), in Jordane flumine ipse auctor redemptionis nostrae baptizari dignatus est, recte Jordanis nomine eorum multitudo exprimitur, qui inter sacramentum baptismatis tenentur. Unde scriptum est in Job de antiquo hoste humani generis: Et habet [Col. 0167B] fiduciam quod influat Jordanis in os ejus (Job XL, 18); quia postquam infideles quosque a mundi origine rapuit, adhuc se posse suscipere etiam fideles praesumit. Nam ore pestiferae persuasionis eos quotidie devorat in quibus a confessione fidei reproba vita discordat. Unde ac si pallio Eliae involuto aqua percutitur et dividitur, et per eam transitus praeparatur, quando tales, ut praemisimus ex verbis sancti Gregorii, colligantur et in aquam dimittuntur: et quasi aqua dividitur, cum aut quosdam aqua recipit, et innoxios ostendit, aut quosdam rejicit, et noxios esse demonstrat; et transitus praeparatur, cum aut quidam a reputatis criminibus ad innoxios transferendi judicantur, aut a negatione sua rei inter criminum noxios declarato judicio deputantur. Nam [Col. 0167C] et quando qui putatur et qui est noxius, in aquam examinandus dimittitur, a dimittentibus, secundum quemdam modum formae baptismatis, Dominus invocatur, quatenus veritas unde requiritur demonstretur, et tenebras ignorantiae nostrae illuminare dignetur, ne aut innocens injuste a nobis damnetur, aut nocens sua negatione, aut diabolica fraude aliquo modo impunitus evadat. Sed et ipse qui examinandus in aquam dimittitur, invocationem invocantium sua responsione et denotatione confirmat, juxta formam quodammodo ante baptisma, quando aut ore patroni, qui alieno, id est originali peccato perditus, aliena fide salvatur: aut adultus peccata sive contracta, sive admissa confitetur, abrenuntians diabolo, et omnibus operibus ac pompis ejus, et ad interrogationem [Col. 0167D] sacerdotis, ut in quo jam non est immunditia ejus per negationem abscondita, sed per confessionem publicata, illum recipiat aqua, et consepeliatur Christo, et demergantur peccata ejus, juxta Scripturam in profundum maris, ad instar Aegyptios in mare Rubrum, de fidei suae confessione respondet, sicut sanctus Ambrosius in libro de Sacramentis dicit (lib. II, c. 7): Interrogatus es: Credis in Deum Patrem omnipotentem? Dixisti: Credo, et mersisti, hoc est consepultus es. Iterum interrogatus es: Credis in Dominum nostrum Jesum Christum et in crucem ejus? Dixisti: Credo, et mersisti. Ideo et Christo es consepultus. Qui enim Christo consepelitur, cum Christo resurgit. Tertio interrogatus es: [Col. 0168A] Credis et in Spiritum sanctum? Dixisti: Credo, tertio mersisti, ut multiplicem lapsum superioris aetatis absolveret trina confessio. Denique, ut vobis afferamus exemplum, sanctus apostolus Petrus, posteaquam in passione Domini lapsus videtur infirmitate conditionis humanae, qui antea negaverat, postea ut illum lapsum aboleret et solveret, tertio interrogatus a Christo si Christum amaret, tum ille dicit, Tu nosti, Domine, quia amo te (Joan. XXI, 15). Tertio dixit, ut tertio absolveretur. Sic et inventus in judicio noxius, si fuerit forte super plura suspectus, iterato est judicio examinandus, quousque inveniatur emendationis confessione probatus. Et ad hoc assumamus sancti Ambrosii verba dicentis: Denique ut vobis afferamus exemplum, sanctus [Col. 0168B] apostolus Petrus posteaquam in passione Domini lapsus videtur infirmitate conditionis humanae, qui ante negaverat, postea ut illum lapsum aboleret et solveret, tertio interrogatur a Christo si Christum amaret, tum ille dicit: Tu nosti, Domine, quia amo te. Tertio dixit, ut tertio absolveretur. Et quoniam, sicut supra ostendimus divina auctoritate baptismum esse judicium, unde et Jordanis baptisma designans interpretatur rivus judicii, quo princeps mundi, mendax, et pater ejus foras ejicitur, et baptismum consilium Dei est, consilium divini viri ad ignota investiganda invenerunt judicium aquae frigidae. In quo aquae frigidae judicio, ad invocationem veritatis, quae Deus est, qui veritatem suo mendacio cupit obtegere, in aquis, super quas vox Domini majestatis [Col. 0168C] intonuit, non potest mergi, quia pura natura aquae naturam humanam, per aquam baptismatis ab omni mendacii figmento purgatam, iterum mendacio infectam non recognocit puram, et ideo eam non recipit, sed rejicit ut alienam. Et ut in baptismate ab homine spiritus immundus, id est princeps hujus mundi ejicitur, ita et qui a diabolo, principe videlicet mundi hujus, per peccatum reoccupatus, sicut scriptum est (Matth. XII, 45), quia cum exierit ab homine revertitur ad eum a bonis operibus vacantem, imo vacuum, cum aliis septem spiritibus nequioribus se ab aqua invocatione divini nominis sacrata rejicitur. Quem hominem non naturalem, sicut ex aqua et Spiritu renatus est, purgatum, non carnis depositione sordium, [Col. 0168D] sed interrogatione et confessione conscientiae bonae in Deum, verum potius talem de quo in Levitico scriptum est sentit: Omnis, inquit, homo, qui accesserit de stirpe vestra ad ea quae consecrata sunt, et quae obtulerunt filii Israel Domino, in quo est immunditia, peribit coram Domino (Levit. XXII, 3). Non dicit: In quo fuit immunditia. Immunditia quippe ejus in ipso est, qui mendacio contegit veritatem; et idcirco de stirpe sacerdotali: Vos, inquit, genus electum, regale sacerdotium (I Petr. II, 9); et in Apocalypsi: Fecisti nos regnum Deo et sacerdotes (Apoc. V, 10), ad ea quae consecrata sunt Domino accedens, quandiu immunditia ejus in ipso est, non poterit aquis invocatione Dei sanctitatis immergi, ut [Col. 0169A] innoxius pereat, sed pereundus monstrabitur. Expurgate, inquit Apostolus, vetus fermentum, ut sitis nova consparsio, sicut estis azymi (I Cor. V, 7). Ac si patenter dicat: Reputatum de crimine, atque negantem, quem idoneis testibus judiciario ordine comprobare nequitis, aut sacramento, aut Dei judicio expurgate, ne in medio vestri manens anathema, dicatur vobis: Anathema in medio tui, Israel, non poteris stare coram inimicis tuis (Josue VII, 13). Et item dicit Apostolus: Nolite communicare operibus infructuosis tenebrarum (Ephes. V, 11). Unde Augustinus (de verbis Domini serm. 18): Nolite communicare, hoc est, nolite consentire. Et quia parum erat non consentire si sequeretur negligentia disciplinae, magis, inquit, et redarguite. Duobus modis non te [Col. 0169B] maculat malus, si non consentias, et si redarguas. Igitur arguendus est peccator, et si negaverit et ordine judiciario comprobari non poterit, examinetur, ut probatus manifestus fiat, et reprobatus latere non possit. Deprehensus autem confiteatur et poeniteat, et non tenebitur fune peccatorum suorum, quo est illigatus, ut non mergatur et lavetur aqua salutari perfusa lacrymis, et dimergatur ut Aegyptii, et qui corrupti erant carnali corruptione coram Domino, sicut plumbum in aquis vehementibus, et secundum prophetam: Projiciantur iniquitates ejus in profundum maris (Mich. VII, 19), quia antea cum mendacio suo mergi ut ablueretur non poterat, donec confessione a se illud in profundum projiceret, et ablutus emergeret, qui ante confessionem [Col. 0169C] sicut ferrum Elisei premebatur aqua (IV Reg. VI, 7), usquedum ad confessionem divini nominis ad lignum rediit: ita nihilominus negans peccati pondere premitur anxia conscientia, usque dum pronuntians impietatem peccati sui Domino, in cujus ligno crucis omnium hominum, ut dicit Ambrosius, levatur infirmitas. Et hoc est diluvium, quod et baptisma, quo peccata omnia diluuntur, sola justi mens et gratia resuscitatur, pridem quippe mortui negatione peccati. Legat devotus librum Dialogorum beati Gregorii (lib. II, cap. 23, 24, 3, 28, 7, 6), et inveniet sanctimoniales non correctas, et pro incorrectione sua a sancto Benedicto excommunicatas, post mortem tempore communionis de sepulcris ab Ecclesia, quia non communicabant, exisse, post reconciliationem [Col. 0169D] autem, se in suis sepulcris continuisse, et pueri monachi corpus a terra teneri non potuisse, quia Benedicti gratiam non habebat, et vas vitreum signo crucis per Benedictum edito disruptum: et iterum vas vitreum in ingens praecipitium, saxorum molibus aspersum, ejus jussione propter inobedientiam projectum, atque incolume reservatum, et discipulum ejus Maurum super undas laci deambulasse: ferrum autem de profundo laci, Elisei more, per ipsum in manubrium revocatum fuisse. Et sicuti scriptum divinis paginis continetur (II Mac. I, 20), sacer ignis absconsus, post multa annorum curricula in crassam aquam versus reperitur, eadem aqua super oblatum sacrificium versa divina potentia est [Col. 0170A] igne consumpta. Sed et Gedeonis sacrificium cum superfuso jure, cujus abundantia solet ignis exstingui, per angelicum ministerium, igne etiam lambente petram consumptum est (Jud. VI, 19); et in unius ejusdemque elementi mysterio et finis est vitiis, et origo virtutibus, operante Spiritu sancto, in aqua sacri baptismatis. Haec diligens lector legat, et non mirabitur in judicio aquae frigidae innocentes ab aqua recipi, nocentes autem non recipi: sicut et in aqua calida coquuntur noxii, innoxii vero reservantur incocti. Quia et Christus, coelestis medicina Patris, verus humanae medicus salutis, invocatus a suis fidelibus, ut et medici carnis ipso inspirante solent, contraria contrariis, calida frigidis, frigida calidis curat. Et in veteri Ecclesia, quae vocatur usitatius [Col. 0170B] Synagoga, de unius ejusdemque seditionis hominibus, quosdam terra absorptos operuit, quosdam vero super terram edax flamma consumpsit (Num. XVI, 30 et 35). Dumque caro innoxia Salvatoris aquis frigentibus tinguitur, opposita quondam noxiis romphaea ignea paradisi restinguitur. Sed et dispositione ipsius elementorum conditoris atque rectoris, uno eodemque sole lutum stringitur, cera liquatur. Haec dicta sint, quia elementum instabile in mergendo, pro fide credentium, quosdam recipit, quosdam autem non recipit: sed et fervore elementi ejusdem quidam coquuntur, et quidam evadunt incocti.

Nec praetereundum quia legimus in capitulis Augustorum (addit. IV, cap. 80) fuisse vetitum frigidae [Col. 0170C] aquae judicium: sed non in illis synodalibus, quae de certis accepimus synodis. Quod, ut quidam insulse dicunt, propterea fuerat vetitum, quoniam quasi rebaptizatur, qui in nomine Domini aquis immergitur. Sed hoc ibidem scriptum nequaquam reperimus. Nec nos etiam ignoramus quia beatus Ambrosius plura dicit baptismata, id est plura baptismatis adnotat praeconia. Et sacri canones rebaptizationes omnibus ut vitandae sunt prohibent: nemo tamen est pene fidelium, qui se sine crucis signo, vel invocatione divini nominis aquis etiam ad lavandum immittat, jubente Apostolo: Omnia agendum in nomine Domini (I Cor. X, 31); et non se illo baptizari putat baptismate quo renatus est ex aqua et spiritu. Sermo enim, et opus Dei, cunctaque sacramenta [Col. 0170D] divina, manna sunt, quod sicut scriptum est: Habuit omne delectamentum, et omnis saporis suavi tatem (Sap. XVI, 2), quodque sicut pro desiderio suscipientium quondam factum est in saporem gustantium, ita et haec pro devotione credentium fiunt causa ostensionum. Velut incarnatio Domini in ruinam et resurrectionem multorum est, et crux ejus, pereuntibus quidem stultitia est, credentibus vero in salutem virtus Dei est, et praedicatio ipsius aliis est odor mortis in mortem, aliis odor vitae in vitam; et baptismatis sacramentum, quod verbis solemnibus consecratur, ut catholici doctores produnt, infidelibus est ludificatio, fidelibus autem redemptio. Si autem extra Domini institutionem et apostolicam fit [Col. 0171A] traditionem, lavacrum est corporalium sordium, non ablutio peccatorum. Veluti et sanctus Augustinus de consecratione corporis et sanguinis Domini nostri Jesu Christi in libro contra Faustum dicit (lib. XX, cap. 13): Panis et calix non qualibet sed certa consecratione mistus fit nobis, non nascitur. Proinde quod non ita fit, quamvis sit panis et calix, alimentum est refectionis, non sacramentum religionis.

Et ipsa sacramenta altaris devote ad se accedentibus vita, indevotis judicium, sicut et panis vitam fortium roborat, parvulorum necat, et lenis sibilus equos mitigat, catulos instigat, et sol qui ceram liquat, lutum stringit, sanis oculis lumen est, et lippientibus tenebrae; utque venenum mors est [Col. 0171B] homini, et vita serpenti, sic et istud judicium firmiter et rite credentibus ostensio veritatis, haesitantibus autem et dubiis error involvens esse dignoscitur. Quoniam sicut Paulus dicit: Est enim fides sperandarum substantia rerum, argumentum non apparentium (Hebr. XI, 1), profecto liquet quia, exponente beato Gregorio (hom. 26), fides illarum rerum argumentum est quae apparere non possunt. Quae etenim apparent, jam fidem non habent, sed agnitionem. Sic in hoc divino judicio his, de quibus antea dubitabamus, divina ostensione monstratis, quae corporalibus oculis videre non possumus, oculis fidei contemplantes credulitatem accommodare debemus. Sicut Thomas antea dubitans, dum Dominum palpavit, aliud vidit, et aliud credidit: a mortali [Col. 0171C] quippe homine Divinitas videri non potuit. Hominem igitur vidit, et Deum confessus est, dicens: Dominus meus, et Deus meus (Joan. XX, 28). Videndo ergo credidit, quem considerando verum hominem, hunc Deum quem videre non poterat exclamavit. Ita et veritatem rei de qua dubitamus, quia corporalibus oculis videre nequibamus, divinae ostensioni credentes, veritatem, quae Deus est, exclamando laudare debemus, cum impleri viderimus quod dicit Apostolus: Nolite judicare ante tempus, quoadusque veniat Dominus, qui et illuminabit abscondita tenebrarum, et manifestabit consilia cordium (I Cor. IV, 5). Venit quidem nunc Dominus ad illuminationem nostrarum tenebrarum, ut cognoscamus veritatem per manifestationem ipsius judicii, qui venturus est ad manifestanda [Col. 0171D] consilia cordium in futuro judicio. Haec autem dicimus, non quo quemquam reprehendamus, quia nec ibi scriptum est cur hoc judicium non debeat fieri, sed tantummodo dictum ne fieret, aut nostra, quasi sapientius prolata, quam alii invenire ex sanctorum documentis praevaluerint, sive praevaleant, defendere satagamus. Unusquisque enim in suo sensu abundat. Tantum quilibet hoc caute provideat, ut a fide catholica et traditione apostolicae sedis non discrepet. Sed quae sentimus humiliter proferentes, parati sumus, si quis convenientius nobis ostenderit, sine contentione sano intellectui cedere, et libentissime non modo consentire, quin etiam discere.



EPISTOLA XXVI. AD HILDEBOLDUM EPISCOPUM SUESSIONENSEM. Illum, infirmitate detentum, juxta petitionem litterarum confessionis ejus, absentem reconciliando absolvit.
(Apud eumdem, ex codice S. Remigii Rhemensis.)
[Col. 0172A]

HINCMARUS, nomine, non merito, Rhemorum episcopus, ac plebis Dei famulus, charissimo filio et venerabili fratri nostro HILDEBOLDO mentis et corporis salutem tribui a Deo deposco.

Quando confratres et coepiscopi nostri, Hodo et Rainelmus, Willebertus quoque, et Adalbernus atque Geroldus, et noviter ordinatus Hadebertus, mecum Rhemi fuerunt, humilis ac sincerae mentis tuae confessionem [Col. 0172B] relegi, et pro tua animae et corporis salute per omnem nostram parochiam Domini misericordiam implorari poposci. Et quoniam fratrem nostrum Hodonem ad te iturum cognoveram, non putavi necesse fore ut tibi litteras mitterem, quia ipse et unanimitate nostra, et ministerio episcopali, ea quae agenda sunt erga infirmum fratrem per se agere poterat. Sed quoniam presbyterum tuum ad me mittens eumdem breviculum confessionis tuae mihi remisisti, petens ut absolutorias litteras tibi transmittam, quam devotionem tuam gratanter suscepi: scio enim quia non in me bona merita quae nulla sunt, sed virtutem ministerii immerito mihi commissi attendis. Et ideo per verba sancti Leonis exsecutionem ministerii indignitatis meae, et fidem tuam, ad [Col. 0172C] pontificem confessionis nostrae Jesum mitto. Ait enim idem sanctus Leo, quia aliter in Ecclesia Dei, quae corpus Christi est, nec rata sunt sacerdotia, nec vera sacrificia, nisi in nostrae proprietate naturae verus non Pontifex reconciliet, verus immaculati Agni sanguis emundet. Qui licet sit in Patris dextera constitutus, in eadem tamen carne quam sumpsit ex Virgine sacramentum propitiationis exsequitur, dicente Apostolo: Christus Jesus, qui mortuus est pro nobis, imo qui et resurrexit, qui est in dextera Dei, qui etiam interpellat pro nobis (Rom. VIII, 34); cujus misericordiae nec modum possumus ponere, nec tempora diffinire, apud quem nullas patitur veniae moras vera confessio, dicente Dei Spiritu per prophetam: Cum conversus ingemueris salvus eris; et [Col. 0172D] alibi: Dic iniquitates tuas prior, ut justificeris; et item: Quia apud Dominum misericordia et copiosa apud eum redemptio (Psal. CXXIX, 7); et sanctus dicit Ambrosius: Beatus qui vel sub ictu mortis avertit a vitiis. Beati enim quorum tecta sunt peccata (Psal. XXXI, 1), quia scriptum est: Desine a malo et fac bonum, et inhabita in saeculum saeculi (Psal. XXXVI, 27). Quicunque ergo desierit a peccatis, et fuerit ad meliora conversus, habebit superiorum indulgentiam peccatorum, quae fuerit vel poenitendi confessus affectu, vel corrigendi aversus ingenio.

Quapropter sicut principali sententia constat, quia in multis offendimus omnes, unde ingemiscimus; [Col. 0173A] ita principali sententia consolamur, quia si confiteamur peccata nostra, fidelis est et justus, quin Jesus Christus, conditor et redemptor ac salvator noster, quem habemus advocatum justum apud Patrem, et est propitiatio pro peccatis nostris, et interpellat pro nobis, fideliter confitentibus nobis dimittit nobis peccata nostra, et emundat nos ab omni iniquitate. Quibus animati divinis sententiis, frater et consacerdos noster Hildebolde, confitenti tibi peccata tua, per ecclesiasticam apostolicae auctoritatis potestatem, quam Dominus noster Jesus Christus tradidit discipulis et apostolis suis, dicens: Accipite Spiritum sanctum: quorum remiseritis peccata remittuntur eis (Joan. XX, 22, 23); et per eosdem apostolos suos ipsorum successoribus, quorum [Col. 0173B] vices licet indigni tenemus, etsi non merito, tamen nomine atque officii susceptione, eamdem potestatem donavit, et in se credenti fideliter dixit: Fiat tibi secundum fidem tuam (Matth. VIII, 13; IX, 22), gratia et omnipotentia sua, virtute sancti Spiritus, qui est remissio omnium peccatorum, dimittat tibi omnia peccata tua, liberet te ab omni malo, conservet in omni bono, et perducat te ad vitam aeternam, et ad sanctorum sacerdotum consortium, Amen.

Et quia, dulcissime frater, tali infirmitate, sicut ipse nosti, detentus corpore ad te ire non possum, spiritu et devotione ad te vado, et quod ipse corporaliter erga te gererem spiritu ago, et per comministros ac compresbyteros nostros in te agi corporaliter posco: mittens manu mea, secutus majorum [Col. 0173C] exempla, in manu istius presbyteri oleum sanctificatum, ut etiam obsequio meo per ejus mentionem, Spiritus sancti gratia, qui est remissio omnium peccatorum, indulgentiam percipias omnium delictorum, et consortium sanctorum episcoporum. Velut ex superfluo denique, quoniam haec te egisse non dubito, bonam devotionem tuam commoneo, ut praeter istam generalem confessionem, quaeque ab ineunte aetate, usque ad hanc in qua nunc degis, te commisisse cognoscis, specialiter ac singillatim Deo et sacerdoti satage confiteri; et dum unumquodque erroris tui inquinamentum singillatim confiteris et defles, simul te de omnibus actorum lacrymis mundes. Unde dicitur per Prophetam: Divisiones aquarum deduxit oculos meus (Psal. CXVIII, 136). Divisam [Col. 0173D] quippe ex oculis aquam deducimus, quando peccatis singulis dispertitas lacrymas confitendo exhibemus. Quae singillatim de singulis semel sacerdoti sufficit confessio facta, si post hanc confessionem, et per sacerdotale consilium emendationem, non fuerint iterata peccata. Quotidie tamen de singulis singillatim cum gemitu vel lacrymis in oratione Deo est facienda confessio, ut ita confitens Domino cum Psalmista dicere possit: Amplius lava me ab iniquitate mea, et a peccato meo munda me. Quoniam iniquitatem meam ego cognosco, et peccatum meum contra me est semper (Psal. L, 3). Si autem quiddam subreptum fuerit de his quae per dignos poenitentiae fructus deleta sunt, recurrendum est ad [Col. 0174A] divinum per beatum Joannem consilium: Memor esto unde cecideris, et age poenitentiam, et prima opera fac (Apoc. II, 5). Sed sciendum est quia tunc bona opera nos a culpis mundant et liberant, cum perpetrata mala plangimus et abdicamus. Nam qui semper peccare vult, et quasi semper bona agere, scire debet quia commista pravis actibus opera bona animam non redimunt, quam a vitiis non compescunt. Cor, inquit, contritum et humiliatum Deus non despicit (Psal. L, 19). Quisquis enim peccata plangit, nec tamen deserit, cor quidem conterit, sed humiliare contemnit: quisquis vero peccata sua jam deserit, nec tamen plangit, jam quidem humiliat, sed conterere cor recusat. Quotidiana autem leviaque peccata, secundum Jacobi Apostoli (cap. [Col. 0174B] V, 16) hortamentum, alterutrum coaequalibus quotidie confitenda sunt. Quae quotidiana eorum oratione cum quotidianis piis actibus credenda sunt mundari, si cum benignitate mentis in oratione Dominica veraciter dicitur: Dimitte nobis debita nostra, sicut et nos dimittimus debitoribus nostris (Luc. XI, 4).

Frater charissime, de quotidiana communione corporis et sanguinis Domini nostri Jesu Christi noli te securare ut quotidie te illa non munias: quatenus per hanc communionem sacramentorum ejus unum effectus cum eo, in quo princeps mundi veniens nihil suum invenit, et fidelis in omnibus verbis suis, et sanctus in omnibus operibus suis dixit: Qui manducat carnem meam et bibit sanguinem [Col. 0174C] meum, in me manet et ego in eo (Joan. VI, 57), ab omni hoste munitus, securus ad conditoris et redemptoris ac salvatoris tui praesentiam venias.



EPISTOLA XXVII. AD ADRIANUM PAPAM. Respondet ad ea quae pontifex de regno Lotharii et de Hincmari nepotis causa mandarat.
(Apud eumdem, ex editione Parisiensi.)

Domino sanctissimo et reverentissimo Patrum Patri ADRIANO, primariae sedis apostolicae et universalis Ecclesiae papae, HINCMARUS, nomine, non merito, Rhemorum episcopus, ac plebis Dei famulus.

Excellentiae vestrae auctoritas nuper XIV Kalend. Novembris, indict. IV, mihi per legatos suos multis [Col. 0174D] et magnis increpationibus repletam, sicut sibi placuit, misit epistolam. De quibus, ut viri flagellis eruditi verbis utar, quantum ad humanum spectat judicium: Non viro qui similis mei est respondebo, nec qui mecum in judicio possit audiri: nec est qui utrumque valeat arguere, et ponere manum suam in ambobus (Job IX, 31, 32); et: Si locutus fuero, non quiescet dolor meus; et si tacuero, non recedet a me (Job XVI, 7). Propterea non ex aequo ad omnia, sed ad quaedam de his quae scripsistis, de quibus tacere non audeo, brevi et humili sermone mihi est respondendum. Quia scripsistis me reminisci debere, si unquam epistolis non rescriptum sit, et convenientibus responsis de negotiis de quibus agebatur [Col. 0175A] apostolicae sedi remissum, sicut me pro vestro contemptu fecisse penitus constat, quando nuper per viros missos in Galliarum partes epistolas tam mihi quam aliis destinastis, et nullum inde responsum recepistis. Humiliter suggero, quia nunquam per contemptum a sedis apostolicae praeceptionibus deviavi, et in vestra epistola per commemoratos missos vestros, Paulum scilicet et Leonem venerabiles episcopos, pusillitati meae directa scripsistis quid inde agerem, sed non scripsistis ut inde vobis rescriberem. Verumtamen eisdem missis vestris verbis respondi, pro viribus me jussionem vestram exsecuturum. Egi autem exinde quantum valui, et quantum mihi agendum esse videre potui, et quod me agere non posse vidi, ad potestatis vestrae auctoritatem tractatione [Col. 0175B] mea referre curavi, sicut et vobis innotescendum cujus rei exitum et effectus certitudinem scivi, quando praefatas increpatorias litteras mihi misistis, parabam scilicet, quomodo ipsa die, quando epistolas vestrae auctoritatis mihi Paulus et Leo venerabiles episcopi dederunt regi et episcopis, et regnorum primoribus, qui tam de regno quod antea domnus Carolus habuit, quam et de regno quod olim rex Lotharius habuit adfuerunt, relegi, et eis ut ita servarent denuntiare curavi.

His autem quidem episcopis regni quod antea domnus Carolus habuit, detulerunt epistolam, ad eos generaliter directam transmisi. Indeque episcopis tam ex regno suo quondam Lotharii, qui in Attiniaco jussu ipsius domni Caroli regis convenerunt, [Col. 0175C] eamdem epistolam relegi, et praefato domno regi Carolo, sed et episcopis regni ipsius, et episcopis regni dudum Lotharii, et episcopis regni Ludovici, sed et ipsi Ludovico regi Germaniae hanc schedulam quae subsequitur, post juramenta inter reges sine me facta, dedi. In qua sic auctoritatis vestrae praeceptionem indixi, ut periculis imminentibus commemoratis, quomodo eis obviare, et illa omnia penitus et insimul commovere non poteram, relatione ad auctoritatem vestram, et si non resistentibus, vel mihi consulerem. Ipsa autem schedula, et regibus, et episcopis, ac regnorum primoribus a me recitata et data, ita se habet: Domnus apostolicus Adrianus, sicut multis est cognitum, et litteris suis, quas prae manibus habeo, exiguitati meae dignatus est intimare, [Col. 0175D] regibus et praesulibus ac regnorum primoribus in his Galliarum partium regionibus, et inter caetera auctoritate ministerii sui mandavit, ut regnum quondam ac regis Lotharii, quod domno imperatori Ludovico spirituali filio ejus haereditario jure debetur, et quod ad eum post mortem ipsius Lotharii rediet, vel homines in eo degentes, mortalium nullus invadat, nullus commoveat, nullus ad se conetur inflectere. Quod si quis praesumpserit, non solum per suae auctoritatis ministerium infirmabitur, verum etiam vinclis anathematis obligatus, nomine Christianitatis privatus, cum diabolo omnino locabitur; et si quis nostrum de episcopis tam nefariae temeritatis auctorem vel tacendo fugerit, [Col. 0176A] vel non resistendo consenserit, non jam pastoris, sed mercenarii nomine se noverit censendum, et quia jam non pertinebit ad eum de ovibus, non pertinebit consequenter de pastoralibus dignitatibus. Quae autem in epistolis ad episcopos et regnorum primores regni quondam Lotharii directis contineantur, melius ipsi scitis, qui eas legistis. Audivi etiam quod similes epistolae, sicut domno nostro Carolo, et episcopis ac primoribus regni ipsius directae sunt, domno nihilominus Ludovico regi glorioso, et episcopis ac regni ejus primoribus missae sunt, quod vos qui de regno ejus estis certius scitis. Mihi quoque exiguo Rhemorum episcopo auctoritate sua domnus apostolicus specialiter commendavit, ut vice sua tam reges, quam [Col. 0176B] caeteros Dei ac mundi ministros admonendo, suadendo, ac prohibendo a cupiditatis vel avaritiae vitio, et ut aliena non suscipiant, atque regnum quondam Lotharii et homines in eo degentes non invadant, comprimant et compescant. Sed et per multos et a multis audio, divulgatum inter principes nostros, dominos scilicet ac reges gloriosos, mutuis sacramentis firmatum, ut inter eos qui se dicunt ipsius regni haeredes esse aequa divisio ipsius regni fiat: quae firmitas si facta non fuisset, ut multi affirmant, jam seditio inter populos illis subjectos exorta fuisset. Et si ipsa firmitas exsecuta non fuerit, praelia et seditiones, sicut jam fuerint post obitum domni Ludovici imperatoris, inter eos exsurgent, et maxima strages populi ac perditio animarum inde [Col. 0176C] proveniet, quod postea emendari non poterit. Quapropter inter tanta et talia pericula, scilicet domni apostolici praeceptum negligere, et pactum juramentis in nomine Domini et sanctorum ejus inter reges nostros firmatum dissolvendum judicare, et seditiones populorum ac praelia parvipendere, et ut ecclesiarum rectores ac viri nobiles, de multis partibus a paganis impetiti, et sine rege ac principe, nisi quem ipsi post mortem Lotharii pro sua quisque convenientia elegerint, sicut fatentur, existentes, non debeant vel sicut habent necessitatem non habeant libertatem rectorem eligere, qui sanctam Ecclesiam, et eos atque Christianitatem in illo regno consistentem defendat et gubernet, dicere anxians sine generali unanimitate episcoporum regni [Col. 0176D] domni Caroli, quibus domnus apostolicus de causa regni Lotharii suam misit epistolam, quam eis, sicut mihi est praeceptum, direxi, de his quae praemisi, quantum ex me est, nulli definitioni audeo consentire, reservato per omnia privilegio sententiae domni papae, cujus auctoritas, si aliquid de actis corrigendum fuerit, admonitione paterna corriget, et quae stabilienda sunt poterit roborare.

De hoc vero quod mihi scripsistis dicentes: Quis melius te novit, quod filii quondam Ludovici imperatoris, in unum convenientes, regnum inter se diviserunt, jureque jurando sibi invicem promiserunt, ut nullus eorum regnum alterius fratris sibi usurparet, aut omnino pervaderet, et tunc Carolus rex, [Col. 0177A] juramentis contemptis, illud regnum quod Lothario imperatore defuncto domino serenissimo imperatori filio ejus debetur invasit, et fidem debitam violavit? Reverentiae vestrae debita humilitate respondebo, quoniam etsi ita esse ut scribitis scirem, cum ipse rex Carolus ita esse non confiteatur, nec vel legali vel regulari judicio inde convictus appareat, et multis attestantibus fateatur hanc regni partem sibi a patre Ludovico Augusto, consensu tam episcoporum quam caeterorum procerum totius imperii traditam, et a fratre Lothario sacramento publice confirmatam, sequendum tamen mihi arbitrarer quod praemisso judicio dicit Africanum concilium (can. 100): Ut magis caveat episcopus ne dicat in quemquam, quod aliis documentis convincere non [Col. 0177B] potest.

Unde sanctus Augustinus, qui eidem concilio interfuisse legitur, a sede apostolica, beato Coelestino docente, pro vita sua atque meritis ac magna scientia inter magistros optimus habitus, in libro de Poenitentia dicit (homil. 50, cap. 3): Plerique boni Christiani propterea tacent, et sufferunt aliena peccata quae noverunt, quia documentis saepe deseruntur, et ea quae ipsi sciunt indicibus ecclesiasticis probare non possunt. Quamvis enim vera sint quaedam, non tamen judici facile credenda sunt, nisi certis indiciis demonstrentur. Nos vero a communione quemquam prohibere non possumus, quamvis haec prohibitio nondum sit mortalis, sed medicinalis, nisi aut sponte confessum, aut aliquo sive [Col. 0177C] saeculari, sive ecclesiastico judicio nominatum atque convictum. Quis enim sibi utrumque audet assumere, ut cuiquam ipse sit accusator et judex? Cujusmodi regulam etiam Paulus apostolus in Epistola ad Corinthios breviter insinuasse intelligitur, cum quibusdam talibus commemoratis criminibus, ecclesiastici judicii formam ad omnia similia ex quibusdam daret, ait: Scripsi vobis in Epistola, non commisceri fornicariis, et reliqua (I Cor. V, 9); et aliquando post: Si quis frater nominetur aut fornicator, aut rapax, cum ejusmodi nec cibum quidem simul sumite. Quid enim mihi de his qui foris sunt judicare? nonne de his quae sunt inter vos judicatis? de his autem qui foris sunt Dominus judicabit. Auferte malum a vobis ipsis (ibid., 11, 12, 13). Quibus verbis satis ostendit [Col. 0177D] non temere aut quomodolibet, sed per judicium auferendos esse malos ab Ecclesiae communione: et si per judicium auferri non possunt, tolerentur potius, ne perverse malos evitando quisque ab Ecclesia ipse discedens, eos quos fugere videtur vinciat ad gehennam. Et item: Si quis frater nominatur fornicator, aut raptor, et reliqua. Eam, inquit, nominationem intelligi Apostolus voluit, quae fit in quemquam, cum sententia ordine judiciario atque integritate profertur. Nam si nominatio sufficit, multi damnandi sunt innocentes, quia saepe falso in quemquam crimen nominatur. Noluit enim hominem ab homine judicari ex arbitrio suspicionis. vel etiam extraordinario usurpato judicio, sed potius ex lege Dei, [Col. 0178A] secundum ordinem Ecclesiae, sive ultro confessum, sive accusatum, atque convictum.

Sunt enim leges, et canones, ac decreta sedis apostolicae ex eisdem canonibus promulgata, quae manifestant qualiter et a quibus, vel ubi quis debeat accusari vel judicari; de quibas sanctus Augustinus in libro de vera Religione (cap. 31) dicit: In istis temporalibus legibus, quanquam de his homines judicent cum eas instituunt, tamen cum fuerint institutae atque firmatae, non licebit judici de ipsis judicare, sed secundum ipsas. Et sanctus Gelasius in decretis suis ad Orientales episcopos: Ideo, inquit, vocatur ad judicium certa quaecunque persona, ut aut fateatur objecta, aut vincatur objectis. Et iterum (II Reg. XII): Nathan propheta palam publiceque [Col. 0178B] in facie regis David et commissum pronuntiavit errorem, et ipsum commissum non tacuit, et confessione correctum consequenter absolvit. Et sanctus Bonifacius longe ante decrevit: Et accusatus praesens, si confidit, ad objecta respondeat. Non insurgendum ergo mihi est visum ad judicandum illum qui non confessus, aut in aliquo sive saeculari, sive ecclesiastico judicio nominatus est atque convictus: nec utrumque fui ausus assumere, ut ejus ipse forem et accusator et judex.

De eo quod sanctitas vestra exiguitati meae scripsit, quia silui, et contra tale facinus saltem leviter non insurrexi, non solum consors, sed etiam, quod est deterius, hujus tyrannidis auctor ipse videor, cum venia et pace vestrae sublimitatis dico, quia ille [Col. 0178C] qui forte hac opinione, sed non cognitione, ad injuriam et increpationem meam vobis suggessit, scire debuerat vestrae auctoritatis gravitatem sufficienter recolere quod scriptum est: Causam quam nesciebam diligentissime investigabam (Job XXIX, 16). Et ut beatus dicit Gregorius (Moral. XIX, cap. 14): Cum omnia nuda et aperta sint oculis Domini, tamen mala Sodomae noluit audita judicare, qui ait: Descendam, et videbo utrum clamorem qui venit ad me opere compleverint, an non est ita, ut sciam (Gen. XVIII, 21). Omnipotens itaque Dominus et omnia sciens, cur ante probationem quasi dubitat, nisi ut gravitatis nobis exemplum proponat, ne mala hominum ante praesumamus credere quam probare? Nam ut vestrae dignationi veraciter fatear, nec auctor, [Col. 0178D] nec consors, nec consensor ullius tyrannidis unquam, vel usque ab ipsis cunabulis hactenus exstiti. Haec qui vobis talia nuntiavit, adjuvante Domino, de me probare non valebit. Et quia non silui, et in annuntiando vel exsequendo ea quae mihi a vestra auctoritate praecepta sunt, pro scire et posse meo, deses vel segnis non exstiti, sicut et ante scriptis ostendi, et coram missis vestris viva voce monstravi.

De hoc quod dicitis, quia honore et dignitate caeteris Caroli regis regni episcopis sum sublimior, suggero quia scientia et meritis inferiorem, et non dignitate ac honore loci priorem caeteris metropolitanis me esse cognosco. Quia sicut Innocentius et [Col. 0179A] Bonifacius, ac caeteri sacrae sedis Romanae pontifices in decretis suis ex sacris canonibus promulgatis dicunt, unaquaeque provincia suo metropolitano debet esse contenta. De hoc quod scripsistis, ut si ipse rex Carolus in obstinationis suae perfidia post meam conventionem persistere maluerit, quam juxta vestra monita resipiscere, ab illius me communione atque consortio sequestrem, et secundum apostolum: Ne ave ei dicam (Joan. I, 10), si vestrae communionis volo esse particeps, praesentiam ejus modis omnibus devitem, cum magno cordis dolore ac gemitu dico, quoniam et ecclesiastici et saecularis ordinis viri, qui diversis de regnis Rhemis civitatem plurimi convenerint, quos mandatum vestrum ibidem mihi delatum, quia non debuit, latere non potuit, exiguitati [Col. 0179B] meae, qui quantum scivi et potui semper apostolicae sedis privilegium extuli, improperando dixerunt et dicunt: Nunquam hujusmodi praeceptionem ab illa sede ulli decessorum meorum missam fuisse, cum inter reges sacramentis etiam confedoeratos, sed inter patrem et filios, ac inter fratres praelia et seditiones eorum temporibus fuisse noscantur. Et aliis peccatis meis reputo, me hac intentionis vestrae comminatione singulariter ab auctoritate vestra impetitum, cum caeteros episcopos regni sui, confratres scilicet et consacerdotes meos, tantum monueritis, increpueritis, redargueritis et instruxeritis, non tamen sicut me illos de participatione communionis vestrae intentando comminari voluistis, nec etiam eos qui, ut quidam dicunt, regem nostrum in [Col. 0179C] regnum quondam Lotharii pro sua necessitate invitaverunt, et honores ex eodem regno obtinuerunt, neque illos qui regibus et regnorum primoribus sicut ego vestram praeceptionem et de ipso regno interdictionem non intimaverunt, et ex adverso ascendentes non restiterunt ut ego, qui secundum quod potui jussionem vestram perficere procuravi, et nihil emolumenti, et quantum passus est pedis in rebus cum plures ex Ecclesia mihi commissa diuturnis temporibus abstractae in eodem regno habeantur, nec aliud quodcunque commodum, nisi impedimenta et dispendia sim adeptus.

Sed et domno nostro regi Carolo ad exaggerationem dicitur a quibusdam, quod nec pro Lothario, sicut multorum certa notitia, et infantes inde geniti protestati [Col. 0179D] sunt, publico adulterio denotato, et apud sedem apostolicam accusato, in cujus parte regni non solum pars dioecesis, verum et pars parochiae meae conjacuit, talem praeceptionem et comminationem ab antecessore vestro nullus episcoporum in isto regno acceperit, nec etiam ab haereticorum, vel schismaticorum, sive tyrannicorum imperatorum ac regum, quales fuerunt Constantius Arianus, ac apostata Julianus, et Maximus tyrannus, praesentia et salutatione sive collocutione, sedis apostolicae pontifices, vel alii magnae auctoritatis atque sanctitatis episcopi, cum locus et ratio ac causa exigit, se subtraxisse leguntur. Et si, aliis episcopis regi nostro communicantibus, ego me ab illius communione [Col. 0180A] vel praesentia subtraxero, dicunt secundum concilium Africanum (can. 100), quandiu illi non communicavero, ut mihi ab illis non communicetur episcopis. Praesertim cum ipse rex se perjurum esse deneget, se invasorem alterius et non ad se pertinentis regni diffiteatur, se tyrannum non esse confirmet, se haereticum vel schismaticum, quibus apostolus nec ave a quoquam dici praecepit, non esse confiteatur: sed confessione rectae fidei, et amplexione ecclesiasticae pacis, se catholicum et in pace ecclesiastica manere et permanere velle demonstret: et secundum leges ac canones, praesens in judicio, aut ad objecta respondere, aut objectis convinci, se non refugere dicat. Et ut de regia persona, inquiunt, reticeamus, nec sicut quemlibet plebeium [Col. 0180B] vel liberi capitis virum, in istis regionibus, secundum ecclesiasticas regulas et secundum leges publicas, illum accusatum vel sponte confessum, aut legaliter ac regulariter aperte convictum audivimus. Sed in libris illa satis notissima ad legendum oculis ingerunt, qualiter proavus suus Pipinus, a Stephano ipsius auxilium petente, et pro liberatione Romanae Ecclesiae in Galliam veniente, in regem sit unctus, cum adhuc degeret Romana Ecclesia sub nomine et non auxilio defensionis Graecorum imperatoris, et idem Pipinus non excommunicatione apostolica, sed virtute hostili, Haistulfum qualemcunque regem Christianum oppressit, et Italiam domuit, atque justitias sancti Petri obtinuit.

Similiter et quae avus ejus Carolus temporibus [Col. 0180C] Adriani et Desiderii regis Longobardorum egerit, et quomodo patriciatum Romanum suscepit, quomodo etiam temporibus Leonis papae nomen imperatoris adeptus fuit, et quae in Italia, et quanta erga Romanam Ecclesiam fecerit; et quomodo Stephanus in Belgicam veniens, et Rhemi patrem suum imperatorem coronans sacraverit; et quomodo Gregorius subreptus cum Lothario patre suo repugnante in Franciam venit, et pax postea in Francia ut antea non fuit, et ipse papa cum tali honore sicut decuerat et sui antecessores fecerunt, Romam non rediit. Et computant quanta iste ab episcopis et populo qui regem non habebant, et a paganis et seditiosis impetebantur, in regnum quod Lotharius habuit invitatus exordinata ordinaverit: et dicunt saecularem [Col. 0180D] scripturam dicere, quia omne regnum saeculi hujus bellis quaeritur, victoriis propagatur, et non apostolici vel episcoporum excommunicationibus obtinetur, et Scripturam divinam proponunt dicere: Quia Domini est regnum, per quem reges regnant, et cui voluerit dat illud (Psal. XXI, 29; Prov. VIII, 15; Dan. IV, 29); ministerio angelorum et hominum. Quibus cum verba beati Jacobi apostoli opponimus, dicentis: Unde bella et lites inter vos? Nonne hinc? id est ex concupiscentiis vestris, quae militant in membris vestris? Litigatis et belligeratis, et non habetis, propterea quod non postulatis (Jac. IV, 1, 2).

Et ideo, quia Domini est regnum, et per eum reges [Col. 0181A] regnant, ab illo regnum postulare debetis, qui litigatis et belligeratis pro temporali gloria, cum, si Dominum pia intentione postularetis, ipse vobis necessaria ad usum temporalem et ad fruendum perpetuo superna bona tribueret. Et cum potestatem a Christo sancto Petro primo apostolorum, et in eo suis successoribus datam, sed et apostolis, et in eis episcopis, pontificium ligandi et solvendi collatum illis insinuare volumus, respondent: Et vos ergo solis orationibus vestris regnum contra Nortmannos et alios impetentes defendite, et nostram defensionem nolite quaerere; et si vultis ad defensionem habere nostrum auxilium, sicut volumus de vestris orationibus habere adjutorium, nolite quaerere nostrum dispendium, et petite domnum apostolicum, ut quia [Col. 0181B] rex et episcopus simul esse non potest, et sui antecessores ecclesiasticum ordinem quod suum est, et non rempublicam, quod regum est, disposuerunt, non praecipiat nobis habere regem, qui nos in sic longinquis partibus adjuvare non possit contra subitaneos et frequentes paganorum impetus, et nos Francos non jubeat servire, quia istud jugum sui antecessores nostris antecessoribus non imposuerunt, et nos illud portare non possumus, qui scriptum esse in sanctis libris audimus, ut pro libertate et haereditate nostra usque ad mortem certare debeamus. Et si aliquis episcopus aliquem Christianum contra legem excommunicat, sibi potestatem ligandi tollit, et nulli vitam aeternam potest tollere, si sua peccata illi eam non tollunt. Et non convenit [Col. 0181C] uni episcopo dicere, ut Christianum, qui non est incorrigibilis, non propter propria crimina, sed pro terreno regno alicui tollendo, vel acquirendo nomine Christianitatis debeat privare, et eum cum diabolo collocare, quem Christus sua morte et suo sanguine de potestate diaboli venit redimere, et Christianos pro fratribus suis animas suas docuit ponere. Propterea si domnus apostolicus vult pacem quaerere, sic pacem quaerat ut rixam non moveat, quia non nos concredemus ut aliter ad regnum Dei pervenire non possimus, si illum quem ipse commendat terrenum regem non habuerimus. Et alia de juramentis, et perjuriis, et de tyrannide, de quibus scripsistis, sed et de firmitatibus quae inter reges nostros factae fuerunt, et de seditionibus quae pro [Col. 0181D] illo regno exortae fuerunt, et ad internecionem multorum pervenirent, nisi ipsae firmitates exsecutae fuissent, nobis dicunt quae vestrae auctoritati mandare nobis non convenit. Quapropter, quomodo ipsius regis, in cujus regno parochia et provincia mea consistit, et eorum qui cum eo degunt, sine animae periculo, et mihi commissae Ecclesiae detrimento, consortium vel praesentiam valeam devitare non video, cum beatus Augustinus in praefato libro de Poenitentia dicat: Scripsi vobis, inquit Apostolus in Epistola, non commisceri fornicariis, non utique fornicariis hujus mundi, aut avaris, aut raptoribus, aut idolis servientibus: alioquin debueratis de hoc mundo exire (I Cor. V, 9). Non enim possunt homines in hoc mundo viventes, [Col. 0182A] nisi cum talibus vivere, nec eos lucri possunt facere Christo, si eorum colloquium conviviumque vitaverint. Unde et Dominus cum publicanis et peccatoribus comedens: Non est, inquit, opus sanis medicus, sed male habentibus. Non veni vocare justos, sed peccatores (Marc. II, 17). Et paulo post: Quibus satis ostendit, non temere et quomodolibet, sed per judicium auferendos esse malos ab Ecclesiae communione, et si per judicium auferri non possunt, tolerentur potius, ne perverse malos evitando, quisquam ab Ecclesia ipse discedens, eos quos fugere videtur vinciat ad gehennam. Quia et ad hoc nobis sunt in Scripturis exempla proposita, vel in messe (Matth. III), ut paleae sufferantur usque ad ultimum ventilabrum, vel infra illa retia (Luc. V), ubi pisces boni [Col. 0182B] cum malis usque ad segregationem, quae futura est in littore, hoc est in fine saeculi, aequo animo tolerentur. Et item idem ex sententia Pauli: Duobus modis non te maculat malus, si non consentias, et si redarguas: hoc est non communicare, non consentire. Communicatur quippe, quando facto ejus consortium voluntatis et approbationis adjungitur. Hoc ergo admonens nos Apostolus ait: Nolite communicare operibus infructuosis tenebrarum (Ephes. V, 11). Et quia parum erat non consentire, si sequeretur negligentia disciplinae, magis autem, inquit, et redarguite (ibid.). Videte quemadmodum utrumque complexus est. Nolite communicare, magis autem et redarguite. Quid est, nolite communicare? Nolite consentire, nolite laudare, nolite approbare. Quid est [Col. 0182C] autem, magis et redarguite? Reprehendite, corripite, coercete. Hoc enim secundum praeceptionem vestram verbis et scriptis egi saepissime. Et in epistola concilii ad Donatistas (epist. 152 Augustini), idem doctor solertissimus dicit: Quisquis, inquit, in hac Ecclesia bene vixerit, nihil ei praejudicant aliena peccata: quia unusquisque in ea proprium onus portabit, sicut Apostolus dicit: Et quicunque in ea corpus Christi manducaverit indigne, judicium sibi manducat et bibit (I Cor. XI, 29). Cum autem dicit judicium sibi manducat, satis ostendit quia non alteri judicium manducat, sed sibi: quia communio malorum non maculat aliquem participatione sacramentorum, sed consensione factorum. Nam si in factis malis non eis quisquam consentiat, [Col. 0182D] portat malus causam suam et personam suam, nec praejudicat alteri, quem in consensione mali operis socium non habet criminis. Et in primo libro de Baptismo (cap. 17) dicit: Spirituales sive ad hoc ipsum pio studio proficientes, non eunt foris, quia et cum aliqua vel perversitate, vel necessitate hominum videntur expelli, ibi magis probant quam intus permaneant, cum adversus Ecclesiam nullatenus eriguntur, sed in solida unitatis petra fortissimae charitatis robore radicantur. Ad hoc enim pertinet quod in illo Abrahae sacrificio dicitur: Aves autem non divisit.

Igitur qui me a solida unitatis catholicae et apostolicae Ecclesiae petra non divido, et sicut nostis [Col. 0183A] scriptis, et etiam praesentibus vestris missis, adeo ex vestra jussione verbis restiti regi, ac regnorum primoribus, ut et coram eisdem missis comminaretur mihi, quoniam si in mea sententia permanerem, ad altare Ecclesiae meae cantare possem, de rebus vero et hominibus nullam potestatem haberem, a vestra communione non debeo separari aliorum factionibus quorum, quantum ex me est, non communico quaecunque sunt tenebrosis operibus. Qui, inquit Dominus, peccaverit mihi, delebo eum de libro meo (Ezech. XIV, 9); et: Anima quae peccaverit, ipsa morietur (Ezech. XVIII, 20). Sed et in peccantibus, ut bene nostis, et beatus dicit Gregorius, causae pensandae sunt, et tunc ligandi atque solvendi potestas exercenda. Quae potestas, ut Leo dicit, in alios [Col. 0183B] apostolos, et ad omnes Ecclesiae principes commeavit: sed ideo singulariter Petro creditur, quia cunctis Ecclesiae rectoribus Petri forma proponitur. Manet ergo Petri privilegium, ubicunque ex ipsius fertur aequitate judicium: nec nimia est vel severitas, vel remissio, ubi nihil est ligatum, nihil solutum, nisi quod beatus Petrus aut ligaverit, aut solverit. Qualiter etiam frater et sacerdos noster Odo, Belvacensis episcopus, mecum pro obtemperandis vestris jussionibus laboraverit, iidem legati vestri vobis innotescere possunt. Sed et aliae comminationes in nos sunt jaculatae, quas adhuc nolo proferre, quasque scio, si Dominus illis permiserit, ut jam in deliberatione, ita sine retractatione comminantes in opere monstrare curabunt. Et ut mihi experimento [Col. 0183C] videtur, propter meam interdictionem, vel propter linguae humanae gladium, nisi alius eis obstiterit, rex vester vel regni ejus primores non dimittent, ut quod coeperint quantum poterunt non exsequantur. Et nescio quomodo ipsius regis, vel inter quos habito, praesentiam et communionem vel consortium valeam devitare, cum rex et cohabitantes mecum una cum rege, non solum in parochiam, verum et in civitatem meam saepe conveniant, et ibi tandiu sicut regi complacet degant, et cum tanta multitudine, tam de regno quod antea habuit, quam et de regno quod Lotharius habuit, necnon de aliis regnis ad eum confluentibus, sicut missi vestri viderunt, et hoc quam saepe illi videtur, in civitate mea sustineo, qui ecclesiam et plebem mihi commissam deserere, et [Col. 0183D] aliorsum ut mercenarius non valeo fugere, nec quo extra regnum ejus fugiam habeo: sed regio cultu eo recepto, de ecclesiasticis facultatibus, sicut praecipit et quandiu praecipit, illi et sibi obsequentibus servio, ut quiete, secundum quod instat tempus, cum mihi commissis degere possim. Dicit enim hanc potestatem suos decessores habuisse, quam ipse nullius interdictione dimittet.

Quae omnia supra et infra dicta, sicut non ad accusandum, sic nec ad excusandum in advocatione praefati regis depromo: aetatem enim habet, ipse de se loquatur, neque ad resistendum vestrae auctoritati, neque ad contradicendum vestrae praeceptioni, sed consulendum qualiter nos episcopi, et ego praecipue, [Col. 0184A] in quem tantam comminationem intentastis, erga regem nostrum gerere debeamus, cum beatus Augustinus Apostoli exponens sententiam dicat: Apostolica, inquit, doctrina, ut omnis anima sublimioribus potestatibus subdita sit, et ut reddantur omnibus omnia, cui tributum tributum, cui vectigal vectigal, et caetera, salvo Domini nostri cultu, constitutionis humanae principibus reddamus, quando et ipse Dominus, ut nobis hujus sacrae doctrinae praeberet exemplum, pro capite hominis, quo erat indutus, tributum solvere non dedignatus est. Jubentur etiam servi Christiani et fideles boni dominis suis temporalibus aequanimiter fideliterque servire, quos judicaturi sunt, si usque in finem iniquos invenerint, aut cum quibus regnaturi sunt, si et illi ad [Col. 0184B] verum Deum conversi fuerint. Omnibus tamen praecipitur servire humanis potestatibus atque terrenis, quo usque post tempus praefinitum, ab istius saeculi confusione, tanquam de captivitate Babyloniae, sicut Hierusalem liberetur Ecclesia. Ex cujus captivitatis occasione, si etiam terreni reges, desertis idolis pro quibus persequebantur Christianos, unum verum Deum et Christum Dominum cognoverint et colant, pro quibus Paulus apostolus jubet orare Ecclesiam, cum persequerentur Ecclesiam, ut securam et tranquillam vitam agamus cum omni pietate et castitate (I Tim. II, 2), sicut et ille populus in Babyloniam ductus per Jeremiam jubetur orare pro rege Babyloniae, et beatus Petrus dicit: Subjecti estote omni humanae creaturae propter Dominum, sive regi, quasi [Col. 0184C] praecellenti (I Petr. II, 13); et item: Dominum timete, regem honorificate (ibid., 17). Omni humanae creaturae, inquit doctor sagacissimus, omni dignitati hominum, omni personae, omni principatui, cui vos divina dispositio subdi voluerit. Hoc est enim quod ait propter Dominum, quia non est potestas, nisi a Deo, et qui potestati resistit, Dei ordinationi resistit (Rom. XIII, 1, 2). Et item sanctus Augustinus in sermone Evangelii Joannis (serm. 6): Leguntur, inquit, leges manifestae, ubi praeceperunt imperatores, eos qui praeter catholicae Ecclesiae communionem usurpant sibi nomen Christianum, nec volunt in pace colere pacis auctorem, nihil nomine Ecclesiae audeant possidere. Sed quid, inquiunt, nobis et imperatori? Sed jam dixi de jure humano agitur: [Col. 0184D] et tamen Apostolus voluit serviri regibus, voluit honorari reges, et dixit: Regem reveremini. Noli dicere: Quid mihi et regi? noli dicere possessiones tuas, qui et ipsa humana jura renuntiasti, quibus possidentur possessiones. Et si per jura regum possidebunt possessiones, non possunt ut regi de ecclesiasticis possessionibus obsequium non exhibeant, sicut antecessores mei suis antecessoribus exhibuerunt.

Quapropter, domne pater reverentissime, consulite secundum privilegium sedis vestrae subjectioni nostrae, ne talia nobis cujuscunque suggestione mandetis, unde inter episcopalem auctoritatem et regalem potestatem, inter Ecclesiam et rempublicam [Col. 0185A] tantum scandalum possit oriri, quod facile ac sine dispendio religionis, vel detrimento ecclesiasticarum rerum, unde servi et ancillae Dei debeant nutriri, et ecclesiastica negotia contineri, postea non possit sedari, quia sicut Abraham dixit ad Dominum: Absit hoc a te, Domine, non est hoc tuum, qui judicas omnem terram (Gen. XVIII, 25). Et hanc meae subjectionis humillimam suggestionem ea benignitate suscipite, qua primus apostolorum non solum minoris sui apostoli redargutionem pro simulatione suscepit, verum et minorum suorum quaestionem, cur ad praeputiatos intraverit, satisfacere ac lenire curavit. Epistolam autem generaliter episcopis regni domni nostri Caroli a vobis directam quantocius potui metropolitanis regni sui direxi, ut et ipsi per suos coepiscopos [Col. 0185B] illam transmittant, quatenus scientes praeceptionem vestram, quod jubeatis exsequi studeant. Vestra denique auctoritas misit mihi praeterito anno epistolam, per missum coepiscopi nostri Hincmari, praecipientem ut oris mei officio Nortmannum, qui res Ecclesiae Laudunensis invaserat, excommunicarem. Sed ipse Nortmannus, sicut manifestum est, multis in istis regionibus, in quibus leges et canones exortas causas agitari et definiri praecipiunt, res ipsius Ecclesiae non invasit, ex quibus quasdam idem Hincmarus episcopus domno regi Carolo, sine meo et coepiscoporum ac comministrorum suorum consensu concessit, ut eas Nortmanno beneficiaret, sicut plurimi sciunt, et in scriptis suis domno regi, et mihi directis fatetur. Quas siquidem res nuper [Col. 0185C] domnus rex Ecclesiae Laudunensi restituit, quasdam etiam res praedictus episcopus filio Nortmanni sibi commendato in beneficium dedit, quas ab eo receptas tenet.

Praeterea si vestrae complacet auctoritati, quando talia et hujusmodi ad vos veniunt, et inde praecipere postulamini, interponite si ita est ut vobis innotuit, quatenus sanius vestra jussio juste et rationabiliter ponderata valeat exsequi. Et metropolitanus qualiscunque, qui secundum sacros canones excommunicationes intentatas a provinciali episcopo, si inde ad me venerit proclamatio, debeo retractare, si vestro benigno sedet animo, in obsequium illius parochianum suum juberi non debeo excommunicare. Alteram siquidem mihi pro negotio ipsius Hincmari [Col. 0185D] direxistis epistolam dicentes: Miranda est plane vestra fraternitas, quare ministerio juris episcopalis in regionibus illis abutitur: et multorum charitas abundante nequitia refrigescere dicitur. Hincmarus namque nepos et aequivocus tuus venerabilis duntaxat episcopus, sicut audivimus, non minima in sua Ecclesia sustinet detrimenta, sed vobis, ut ita dixerim, tepescentibus, nullam consolationem potuit invenire. Unde humiliter auctoritati vestrae rescribo quomodo, ut scriptum est, sicut audio judico, et vos sicut audistis scripsistis; sed qui vestrae sanctitati haec verbis vel litteris intimavit, mendacium vobis dixit. Plurimum enim pro eo et apud regem et apud alios laboravi, sed et a praecedentibus annis, [Col. 0186A] sicut multis est notum, ab eo plurima suffero, et timeo ne in Scripturae sententias incidat quibus dicitur: Qui mentis est durae corruet: abominatio enim Domino est omnis arrogans (Prov. XXVIII, 14; XVI, 5); et: Qui se exaltat, humiliabitur (Matth. XXIII, 12). Et sicut illa de quibus mihi pro eo scripsistis mendaciter dicta sunt, etiam aliquis vobis suggessit quod eum ire Romam prohibuerim, vel dissuaserim, mendacium vobis nihilominus dixit, sicut et plures in istis regionibus sciunt, et scriptis ad eum saepe directis possum ostendere.

De eo quod pusillitati meae vestra rescripsit sublimitas, ut eumdem Hincmarum, et alios tres episcopos omnium episcoporum regni domni Caroli vicem ferentes ad synodum Romam mitterem, vestra sciat [Col. 0186B] auctoritas, quia nec praedictum Hincmarum, nec etiam quemlibet episcoporum dioeceseos Rhemorum, minime autem aliarum provinciarum episcopos, nisi domnus rex illis praeceperit, Romam, vel in aliquam partem, mea commendatione mittendi habeo potestatem, nec ipse ego ultra fines sui regni absque illius scientia progredi valeo, sicut missis vestrae sanctitatis coram Odone venerabili episcopo, et Ansegiso religioso presbytero et abbate, quibus nostrae causae sunt cognitae, dixi. Epistolam quoque, sicut mihi scripsistis, domno nostro regi Carolo a vobis directam, et a me dandam pro Hincmaro, quae ut coram illo relegeretur, et quod in ea petebatis impleret me instare jussistis, frater Hincmarus mihi non dedit, nec etiam misit, sed sicut audivi, a Remigio [Col. 0186C] et Harduiro archiepiscopis aliarum provinciarum eam regi dari obtinuit. Deus omnipotens sanctitatem vestram, ad honorem sanctae sedis, et correctionem sanctae suae Ecclesiae, in suo apto servitio per annorum multa curricula conservare dignetur, domino sanctissime et reverentissime Patrum Pater in Domino.



EPISTOLA XXVIII. AD ADRIANUM PAPAM. Caroli Calvi regis nomine.

(Vide inter epistolas Caroli Calvi, Patrologiae, tom. CXXIV, col. 881.)



EPISTOLA XXIX. AD ADVENTIUM EPISCOPUM METENSEM. Quo debeant ordine consecrari metropolitanus atque dioecesanus episcopus.
(Apud Sirmond., ex codice S. Laurentii Leodiensis.)
[Col. 0186D]

HINCMARUS, Rhemorum episcopus, domno ADVENTIO glorioso pontifici salutem.

Sicut jussistis, mitto vobis consecrationem episcopi, et exemplar decreti, quod in ampla pergamena debet scribi, ut confirmationes cleri et legatorum singulorum monasteriorum, et primorum presbyterorum parochiae ac plebis, ibi valeant scribi: et si isdem electus in diaconii gradu adhuc est, canonico tempore debet presbyter ordinari. Sabbato autem [Col. 0187A] praecedente Dominicam, quando electus est ordinandus, convenire debent episcopi dioeceseos ad principalem ecclesiam metropolis, et publice coram omnibus debet recitari decretum, et interrogare debent episcopi, si omnium vota, sicut ibi continetur, in eumdem electum concordent. Et post responsionem illorum, debent interrogare episcopi, si has virtutes, quae ibidem continentur, credunt vel sciunt esse in eodem electo. Et accepta inde responsione, debent interrogare episcopi, si aliquis ibi est, qui contra eumdem electum aliquid dicere, vel ordinationi episcopali contrarium illi velit objicere, ut exeat et dicat memor communionis suae. Quod si aliquis quiddam illi objecerit, habetis in canonibus quid inde sit faciendum. Sin autem omnes concordes fuerint in [Col. 0187B] ejus electione, referendae sunt ab omnibus Deo laudes, et examinandus est idem electus ab episcopis, secundum capitulum Carthaginensis concilii, quo manifestatur qualis debeat ordinari episcopus. Si ita credat, et simplicibus verbis catholicam fidem profiteatur, sicut ibidem scriptum habetur, et tunc monendus est idem electus, ut ipsa nocte, secundum traditionem apostolicam, se studeat Domino commendare.

Dominica autem die maturius episcopi dioeceseos et clerus ac plebs convenire debebunt ad locum, ubi secundum consuetudinem solet metropolitanus episcopus ordinari. Et praeparatis omnibus, et episcopis et ecclesiasticis ministris in vestibus sacris, et stantibus episcopis secus altare, idem electus [Col. 0187C] indutus pontificalibus vestibus a primoribus clericis ejusdem metropolis de sacrario debet educi, et in ultimo loco post episcopos collocari. Is autem episcopus dioecesaneus, qui consecrationem fusurus est super eum, incoepto Introitu ad missam secundum morem procedat. Et finito Introitu dicatur Kyrie eleison, prosequente ab ipso episcopo Gloria in excelsis Deo. Et post Gloria in excelsis Deo, dicat hanc orationem, quae prima est in rotula consecrationis. Statim autem post completam ipsam orationem, antequam legatur Apostolus, commoneat clerum et plebem ut orent pro ordinando electo et pro ordinatoribus ejus, et accipiat electum manu sua dextera per manum illius, et incipiatur litania, et tam ipse cum electo, quam et caeteri qui adfuerint [Col. 0187D] episcopi, incurventur ante altare, usque dum breviter pro tempore finiatur litania. Ut autem clerus incoeperit dicere Agnus Dei, erigant se episcopi, et qui fundet consecrationem accipiat quatuor Evangelia, et aperiat per medium, et incurvato ipso electo ante altare, mittat ipse Evangelia super collum et cervicem ejus, et teneant ipsa Evangelia super eum duo episcopi, unus ex una parte, alter ex altera, et tam consecrator quam omnes episcopi, teneant manus dextras suas super caput ordinandi, et dicat consecrator: Oremus. Propitiare, Domine, supplicationibus nostris, et reliqua. Et oratione completa, et respondentibus omnibus, Amen, dicat consecrator: Dominus vobiscum, Sursum corda, Gratias agamus [Col. 0188A] Domino Deo nostro. Et respondente choro ad singula, incipiat consecrationem cantando: Vere dignum et justum est, usque ad aeterne Deus; et tunc, sicut ipsa consecratio consequitur, et semper teneant manus dextras episcopi super caput ordinandi. Ut autem ventum fuerit ad loca in quibus sunt cruces signatae, accipiat consecrator vas chrismatis in sinistra manu, et cum dextro pollice, cantans quae ibidem continentur, per singula loca faciat crucem de chrismate in verticem consecrandi, et perfecta consecratione, et respondentibus omnibus Amen, tollantur ab episcopis Evangelia de collo ejus, et mittat annulum in dexterae manus digito qui praecedit minimum, dicens ad quid illi annulus datur. Signum est enim fidei, ut audientibus se ex divinis mysteriis signet quae et quibus signanda sunt, et aperiat quae [Col. 0188B] et quibus aperienda sunt. Deinde donet illi baculum sancti regiminis, et det a se ordinato pacem, et sic per ordinem ordinatus osculetur episcopos et ponatur sella juxta eum qui illum ordinavit, et sedeat ibi metropolitanus episcopus: alioquin si non esset metropolitanus, in ordine consecrationis suae sedere deberet. Et tunc legatur Apostolus ex Epistola ad Timotheum, qualis debeat esse episcopus; et expleta missa, ordinatus metropolitanus episcopus ducatur, vel deportetur, ad cathedram principalis ecclesiae, cantantibus clericis ea quae ad hoc opus conveniunt. Illuc autem perveniens resideat in principali cathedra, et commendet ministris ecclesiasticis ut unusquisque in suo ordine ministret sibi atque sibi commissae [Col. 0188C] Ecclesiae. Inde pergat in sacrarium, et incoepto Introitu ad missam secundum morem procidat, et salutato altari ascendat ad sedem suam, et stet ibi donec in suo loco incipiat Gloria in excelsis Deo de gradibus sedis, et post datam orationem resideat in sede sua, consedentibus secum episcopis et presbyteris. Et completa missa, habeat episcopus qui eum ordinavit litteras manibus suis subscriptas, quas sacri canones ordinato ab ordinatoribus suis jubent accipere, praeferentes diem et consulem: et antequam ordinatus ab altari discedat, mittant easdem litteras super altare, unde eas accipiant et donent illas a se ordinato, et sic perfectis omnibus benedicatur Dominus. Caeterum quando provincialis ordinatur episcopus, ipsae canonicae litterae a metropolitano [Col. 0188D] et caeteris episcopis subscribendae sunt, quandiu legitur Apostolus et cantatur responsorium et alleluia, et statim post missam finitam dantur ab episcopis ante altare ordinato provinciali episcopo, et archiepiscopus et alii episcopi vadunt ad sua. Ipse autem ordinatus cantat missam ubi locus est opportunus.

De his omnibus quae mihi mandastis, et de his etiam quae non mandastis, ut sit, veluti dicitur, quod supererogaveris, vobis rescripsi qualiter ordinationem agamus episcopi, et qualiter in me acta fuerunt. Decretum autem et consecrationem episcopalem, quae ibi memoratur, ego non habui, quae tamen vos habere posse cognosco.



EPISTOLA XXX. AD EPISCOPOS. De jure metropolitanorum, cum de Ansegisi primatu ageretur.
(Apud eumdem, ex Mogunt. edit. Joan. Busaei.)
[Col. 0189A]

I. Domini et sanctissimi ac reverendissimi patris nostri apostolici papae Joannis decreta ex sacris canonibus promulgata, sicut et sancti decessores ac praedecessores sui ex eisdem sacris canonibus spiritu Dei conditis, et totius mundi reverentia consecratis, promulgaverunt, quantum ex nobis est, non praejudicantes sententiis fratrum et coepiscoporum nostrorum, qui absentes sunt, ad quos haec sua scripta mittuntur, reverenter suscipimus, singulis metropolitanis [Col. 0189B] suo jure servato, velut mystica Nicaena synodus irrefragabiliter servari decrevit, dicens (can. 6): Antiqua consuetudo servetur per Aegyptum, Libyam et Pentapolim, ita ut Alexandrinus episcopus horum omnium habeat potestatem, quia et urbis Romae episcopo parilis mos est. Similiter autem et apud Antiochiam caeterasque provincias suis privilegia serventur Ecclesiis. Firmitas autem eorum, quae geruntur per unamquamque provinciam metropolitano tribuatur episcopo.

II. Quae sancti et magni concilii Nicaeni decreta beatus Innocentius ad Alexandrum Antiochenum episcopum ita explanat, dicens (epist. 20): Revolventes itaque auctoritatem Nicaenae synodi, quae una omnium per orbem terrarum mentem explicat sacerdotum, [Col. 0189C] quae censuit de Antiochena Ecclesia, cunctis fidelibus, ne dixerim sacerdotibus, esse necessarium custodire, qua super dioecesim suam praedictam Ecclesiam, non super aliquam aliam provinciam recognoscimus constitutam. Et Bonifacius papa scribens ad Hilarium Narbonensem episcopum (epist. 3): Convenit, inquit, nos paternarum sanctionum diligentes esse custodes. Nulli etenim videtur incognita synodi constitutio Nicaenae, quae ita praecipit, ut eadem proprie verba ponamus, Per unamquamque provinciam jus metropolitanos singulos habere debere, nec cuiquam duas esse posse subjectas. Quod illi, quia aliter credendum non est, servandum sancto Spiritu suggerente sibimet, censuerunt. Et post aliquanta: Quod idcirco dicimus, [Col. 0189D] ut advertat charitas tua adeo nos canonum praecepta servare, ut ita constitutio quoque nostra diffiniat, quatenus metropolitani sui unaquaeque provincia in omnibus rebus ordinationem semper exspectet.

III. Et sancta synodus episcoporum Africae provinciae scribens ad S. Coelestinum papam (in fine synodi Africanae): Decreta, inquit, Nicaena, sive inferioris gradus clericos, sive episcopos ipsos, suis metropolitanis apertissime commiserunt. Prudentissime enim justissimeque providerunt quaecunque negotia in suis locis ubi orta sunt finienda, nec unicuique provinciae gratiam sancti Spiritus defuturam, qua aequitas a Christi sacerdotibus, et prudenter [Col. 0190A] videatur, et constantissime teneatur, maxime quia unicuique concessum est, si judicio offensus fuerit cognitorum, ad concilium suae provinciae, vel etiam universale provocare. Et hinc sanctus Coelestinus, ad rei firmitatem commemorans decreta praefati Bonifacii, decrevit ut unaquaeque provincia suo metropolitano debeat esse contenta, dicens (ad episc. Galliae, c. 4): Primum, ut juxta decreta canonum unaquaeque provincia suo metropolitano contenta sit, ut decessoris nostri data ad Narbonensem episcopum continent constituta, nec usurpationi locus alicui sacerdoti in alterius concedatur injuriam. Sit concessis sibi contentus unusquisque limitibus, alter in alterius provincia nihil praesumat. Et item idem (Ad episc. Apuliae, c. 1): Nulli sacerdoti suos liceat [Col. 0190B] canones ignorare, nec quidquam facere, quod Patrum possit regulis obviare. Quae enim a nobis res digna servabitur, si decretalium norma constitutorum pro aliquorum libitu, licentia populis permissa frangatur? Et sanctus Leo ad Theodorum Forojuliensem episcopum (epist. 92): Sollicitudinis quidem tuae is ordo esse debuerat, ut cum metropolitano tuo primitus de eo quod quaerendum videbatur esse conferres, ac si id quod ignorabat dilectio tua, etiam ipse nesciret, instrui vos pariter posceretis, quia in causis, quae ad generalem observantiam pertinent omnium Domini sacerdotum, sine primatibus nihil oportet inquiri.

IV. Et quia sancta Romana Ecclesia, cui sollicitudo omnium Ecclesiarum in beato Petro principe [Col. 0190C] apostolorum est commissa, plures metropolitanos in speciali sua dioecesi habet, sicut sanctus Leo apud Anastasium Thessalonicensem episcopum monstrat (epist. 88), similiter et Alexandrina Ecclesia in sua dioecesi; sed et Antiochena sedes nonnullos metropolitanos in sua dioecesi habet, sicut sanctus Innocentius ad Alexandrum ejusdem sedis episcopum scribit (epist. 20), et in ecclesiasticis historiis ac synodalibus gestis invenimus, eisdem etiam metropolitanis, quos suis vicariis sancta Romana commisit Ecclesia, secundum Nicaenos sacros canones sua jura decrevit servari, veluti ad eumdem Anastasium idem beatus Leo scribens (epist. 88): Igitur, inquit, secundum sanctorum Patrum canones, spiritu Dei conditos, et totius mundi reverentia consecratos, [Col. 0190D] metropolitanos singularum provinciarum episcopos, quibus ex delegatione nostra fraternitatis tuae cura praetenditur, jus traditae sibi antiquitus dignitatis intemeratum habere decrevimus, ita ut a regulis praestitutis nulla aut negligentia, aut praesumptione discedant. Attendendum est igitur si apostolica sedes metropolitanis suae specialis dioeceseos, sicut in epistolis beati Gregorii ex Regesto legimus, quos propter longinquitatem suas vices agentibus delegavit, sua jura secundum sacros Nicaenos canones servari praecepit, sicut et in epistola praefati Leonis ad praedictum Anastasium dicitur (epist. eadem ante superiora): Si quid grave, inquiens, intolerandumque gessisset metropolitanus, [Col. 0191A] nostra erat exspectanda censura, ut nihil prius ipse decerneres, quam quid nobis placeret, agnosceres. Vices enim nostras ita tuae credidimus charitati, ut in partem sis vocatus sollicitudinis, non in plenitudinem potestatis.

V. Illis metropolitanis (qui et primates multoties in sacris canonibus appellantur, quique in loco defunctorum archiepiscoporum et metropolitanorum ab episcopis uniuscujusque provinciae sine interrogatione alterius primatis praevalent ordinari, et ex antiquae consuetudinis lege, a sede apostolica, cui sollicitudo et praelatio omnium Ecclesiarum in primatu est sancti Petri collata, pallii solent genio insigniri, et in loco decedentium episcoporum, sine consultu vel licentia primatis alterius, in sua provincia [Col. 0191B] quique possunt episcopos ordinare), sua jura debent modis omnibus secundum eosdem sacros Nicaenos canones conservari: qui inviolabiliter decreverunt, ut sicut Alexandrinae Ecclesiae, quia et urbis Romae episcopo parilis mos est, similiter et apud Antiochiam, caeterasque provincias suis privilegia serventur Ecclesiis. De quibus sacris canonibus praefatus sanctus Leo ad Anatolium Constantinopolitanum episcopum ita passim dicit (epist. 56): Post consecrationem Antiocheni episcopi, quam tibimet contra canonicam regulam vindicasti, doleo etiam in hoc dilectionem tuam esse prolapsam, ut sacratissimas Nicaenorum canonum constitutiones conareris infringere, tanquam opportune se tibi hoc tempus obtulerit, quo secundi honoris privilegium [Col. 0191C] sedes Alexandrina perdiderit, et Antiochena Ecclesia proprietatem tertiae dignitatis amiserit, ut his locis juri tuo subditis, omnes Metropolitani episcopi proprio honore priventur. Quibus inauditis et nunquam ante tentatis ita praeveniris excessibus, ut sanctam synodum, ad exstinguendam solum haeresim, et confirmationem fidei catholicae, studio Christianissimi principis congregatam, in occasionem ambitus trahas, et ut conniventiam suam tibi dedat impellas, tanquam refutari nequeat quod illicite voluerit multitudo.

VI. Consona his et in aliis decretis apostolicae sedes habentur: Quod si et omnes sacerdotes et mundus assentiat, damnatio consentientes involvit, non praevaricationem consensus absolvit. Non enim [Col. 0191D] crimen minuitur, sed accrescit, cum generale fit ex privato. Hoc enim Deus omnium indicavit, qui mundum peccantem generali diluvio interemit. Et item S. Leo ad praefatum Anatolium (ibid., post superiora): Illa, inquit, Nicaenorum canonum per sanctum vere Spiritum ordinata conditio in nulla unquam parte est solubilis. Nulla sibimet de multiplicatione congregationis synodalia concilia blandiantur, neque trecentis illis decem, atque octo episcopis quantumlibet copiosior numerus sacerdotum comparare se audeat vel praeferre, cum tanto divinitus privilegio Nicaena sit synodus consecrata, ut sive per pauciores, sive per plures ecclesiastica judicia celebrentur, omni penitus auctoritate sit vacuum, [Col. 0192A] quidquid ab illorum fuerit constitutione diversum. Et paulo post: Sancti illi et venerabiles Patres, qui in urbe Nicaena, sacrilego Ario cum sua impietate damnato, mansuras usque in finem mundi leges ecclesiasticorum canonum condiderunt, et apud nos in toto orbe terrarum in suis constitutionibus vivunt, et si quid usquam aliter quam illi statuere praesumitur, sine cunctatione cassatur, ut quae ad perpetuam utilitatem generaliter instituta sunt, nulla communicatione varientur, nec ad privatum trahantur commodum, quae ad bonum sunt commune praefixa: et manentibus terminis quos constituerunt Patres, nemo in jus tendat alienum, sed infra fines proprios atque legitimos, prout quis valuerit, in latitudine charitatis se exerceat. Aliud enim sunt [Col. 0192B] sedes, aliud praesidentes, et magnus unicuique honor est integritas sua.

VII. Et item idem ad synodum Chalcedonensem scribens (epist. 65): De custodiendis, inquit, sanctorum Patrum statutis, quae in synodo Nicaena inviolabilibus sunt fixa decretis, observantiam vestrae sanctitatis admoneo, ut jura Ecclesiarum, sicut ab illis centum decem et octo Patribus divinitus inspiratis sunt ordinata permaneant. Nihil alienum improbus ambitus concupiscat, nec per alterius imminutionem suum aliquis quaerat augmentum. Quantumlibet enim extortis assentationibus sese instruat vanitatis elatio, et appetitus suos conciliorum aestimet nomine roborandos, infirmum atque irritum erit quidquid a praedictorum Patrum canonibus discreparit. [Col. 0192C] Quorum regulis apostolica sedes quam reverenter utatur, scriptorum meorum, quibus Constantinopolitani antistitis conatus repuli, poterit sanctitas vestra lectione cognoscere, et me, auxiliante Domino nostro, et catholicae fidei et paternarum traditionum esse custodem. Et ad Martianum Augustum (epist. 57): Privilegia Ecclesiarum sanctorum Patrum canonibus instituta, et venerabilis Nicaenae synodi fixa decretis, nulla possunt improbitate convelli, nulla novitate mutari. In quo opere, auxiliante Christo fideliter exsequendo, necesse est me perseverantem exhibere famulatum, quoniam dispensatio mihi credita est, et ad meum tendit reatum, si paternarum regulae sanctionum, quae in synodo Nicaena, ad totius Ecclesiae regimen spiritu Dei [Col. 0192D] instruente sunt conditae, me, quod absit, connivente violentur, et major sit apud me unius fratris voluntas, quam universae domus Domini communis utilitas.

VIII. Et ad Pulcheriam Augustam (epist. 58): Contra statuta paternorum canonum, quae ante longissimae aetatis annos in urbe Nicaena spiritualibus sunt fundata decretis, nihil cuique audere conceditur: ita ut si quis diversum aliquid decernere velit, se potius minuat, quam illa corrumpat. Quae si ut oportet a cunctis pontificibus intemerata serventur, per universas Ecclesias tranquilla erit pax et firma concordia, nullae de mensuris harum dissensiones, nullae de ordinationibus lites, nullae de privilegiis ambiguitates, nulla erunt de alieni usurpatione [Col. 0193A] certamina, sed ea quae jure charitatis rationabilis est et morum et officiorum servabitur unanimitas. Et ille vere erit magnus, qui fuerit totius ambitionis alienus, dicente Domino: Quicunque voluerit inter vos major fieri, erit vester minister; et quicunque voluerit inter vos primus esse, erit vester servus. Sicut filius hominis non venit ministrari, sed ministrare (Matth. XX; Marc. X). Et tamen haec illis tunc insinuabantur, qui de pusillo volebant crescere, et de infimis ad summa transire. Et ad Maximum Antiochenum episcopum (epist. 66): Tanta apud me est Nicaenorum canonum reverentia, ut ea quae sunt a sanctis patribus constituta, nec permiserim, nec patiar aliqua novitate violari. Etsi enim diversa nonnunquam sunt merita praesulum, [Col. 0193B] tamen jura permanent sedium, quibus etsi possunt aemuli perturbationem aliquam fortassis inferre, non tamen possunt minuere dignitatem. Nunc autem ad omnia generaliter pronuntiare sufficiat, quod si quid a quoquam contra Nicaenorum canonum statuta in quacunque synodo vel tentatum est, vel ad tempus videtur extortum, nihil praejudicii potest inviolabilibus inferre decretis. Et facilius erit quarumlibet consensionum pactum dissolvi, quam praedictorum canonum regulas ex ulla parte corrumpi. Quoniam universae pacis tranquillitas non aliter poterit custodiri, nisi sua canonibus reverentia intemerata servetur. Quidquid enim praeter speciales causas synodalium Conciliorum ad examen Episcopale defertur, potest aliquam dijudicandi habere [Col. 0193C] rationem, si nihil de eo est a sanctis patribus apud Nicaeam diffinitum. Nam quod ab illorum regulis et constitutione discordat, apostolicae sedis nunquam poterit obtinere consensum.

IX. Et sanctus papa Hilarus ad Leontium, Veranum et Victorium episcopos, inter caetera ad locum (epist. 4): Ita vestrae charitati cognitionem adnexae querimoniae delegamus, ut nihil adversum venerandos canones, nihil contra sanctae memoriae decessoris mei judicium valeat, quidquid obreptum nobis esse constiterit. Nolumus namque, fratres charissimi, Ecclesiarum privilegia, quae semper sunt servanda confundi, nec in alterius provincia sacerdotis alterum jus habere permittimus, quia per hoc non minus in sanctarum traditionum delinquitur sanctiones, [Col. 0193D] quam in injuriam ipsius Domini prosilitur, cum exspectatio fructus nostri ministerii, non in regionum latitudine, sed in acquisitione ponitur animarum. Et item idem ad episcopos diversarum provinciarum (epist. 10): Haec ad universam charitatem vestram et jam per fratrem et coepiscopum nostrum Antonium scripta direximus. Quibus admoniti communis omnium sollicitudo procuret, ne quisquam frater in alterius prorupturus injuriam transcendat terminos venerandis Patribus constitutos. De quibus terminis Antiochenum concilium, in magna synodo Chalcedonensi collaudatum, capite decimo tertio dicit (conc. Antioch., can. 13): Nullus episcopus ex alia provincia audeat ad aliam [Col. 0194A] transgredi, et ad promotionem ministerii aliquos in Ecclesiis ordinare, licet consensum videantur praebere nonnulli, nisi litteris tam metropolitani, quam caeterorum qui cum eo sunt episcoporum, rogatus adveniat, et sic ad actionem ordinatio accedat. Si vero nullo vocante inordinato more deproperet, super aliquibus ordinationibus, et ecclesiasticis ordinationibus ad eum non pertinentibus componendis, irrita quidem quae ab eo geruntur existant, ipse vero incompositi motus sui, et irrationabilis audaciae subeat ultionem, ex hoc jam damnatus a sancto concilio. Et consona huic dicit in capite vicesimo secundo cujus conclusio talis est: Si ordinare non potuerit, nullatenus judicabit.

X. Et hinc sanctus Gelasius in decretis ad omnes [Col. 0194B] episcopos de Institutis ecclesiasticis (epist. 6): Cumque, inquit, nobis contra salutarium reverentiam regularum cupiamus temere nihil licere, et cum sedes apostolica superior his omnibus, favente Domino, quae paternis canonibus sunt praefixa pio devotoque studeat tenere proposito, satis indignum est quemquam vel pontificum vel ordinum subsequentium, hanc observantiam refutare, quam beati Petri sedem et sequi videat et docere, satisque conveniens sit, ut totum corpus Ecclesiae in hac sibimet observatione concordet, quam illic vigere conspiciat, ubi Dominus totius Ecclesiae posuit principatum. Attendendae summopere sunt omnibus nostratibus inter caeteros praecipue horum duorum heroum sententiae, Leonis et Gelasii, ne praesumant [Col. 0194C] discipuli quod licere sibi magistri non voluerunt, et si ad tanti tonitrui magnivocum sonitum tremunt cedri, quid faciendum sit tabulis. Ait enim Leo (epist. 56, ad Anatolium), quod Nicaenorum canonum per sanctum vere Spiritum ordinata conditio in nulla cuiquam sit parte solubilis. In qua sententia nulla persona excipitur, quacunque praedita potestate vel dignitate. Et Gelasius (epist. 6): Cumque, inquit, nobis contra salutarium reverentiam regularum cupiamus temere nil licere, satis indignum est quemquam hanc observantiam refutare, quam beati Petri sedem et sequi videat et docere. Hinc sanctus Augustinus, tempore prior, loco posterior, ab omnibus sedis apostolicae pontificibus in suo tempore, ac post suum obitum, imo et a cuncta catholica [Col. 0194D] Ecclesia inter magistros optimos receptissimus, in libro de Vera Religione (cap. 21) dicit: Spiritualis homo judicat omnia, ipse autem a nemine judicatur, id est a nullo homine, sed a sola ipsa lege, secundum quam judicat omnia, quoniam et illud verissime dictum est: Oportet nos omnes exhiberi ante tribunal Christi. Omnia ergo judicat, quia super omnia est quando cum Deo est; cum illo autem est, quando purissime intelligit, et tota charitate quod intelligit diligit. Ita etiam quantum potest, lex ipsa etiam fit, secundum quam judicat omnia, et de qua judicare nullus potest: sicut in istis temporalibus legibus, quanquam de his homines judicent cum eas instituunt, tamen cum fuerint [Col. 0195A] institutae atque firmatae, non licebit judici de ipsis judicare, sed secundum ipsas. Conditor tamen legum temporalium, si vir bonus est et sapiens, illam ipsam consulit aeternam, de qua nulli animae judicare datum est, ut secundum ejus incommutabiles regulas, quid sit pro tempore jubendum vetandumque discernat. Aeternam igitur legem mundis animis fas est cognoscere, judicare non fas est.

XI. Cujus sententiam et beatus Gelasius confirmat in decretis ad episcopos per Dardaniam constitutos, dicens (epist. 2, sub initium): Confidimus, quod nullus jam veraciter Christianus ignoret, uniuscujusque synodi constitutum, quod universalis Ecclesiae probavit assensus, nullam magis exsequi sedem prae caeteris oportere quam primam, quae [Col. 0195B] unamquamque synodum et sua auctoritate confirmat, et continuata moderatione custodit, pro suo scilicet principatu, quem beatus Petrus apostolus Domini voce perceptum, Ecclesia nihilominus subsequente, et tenuit semper, et retinet. Et Symmachus papa ad Caesarium Arelatensem episcopum (epist. 11): Rationabile est ut sancta Arelatensis Ecclesia propriis privilegiis perfruatur, et quod vetustas praestitit, et Patrum auctoritas roboravit, nova non debet violare praesumptio: sic tamen, ut caeterarum Ecclesiarum privilegia temporibus acquisita non titubent, quia non potest ex parte firmum esse, quod generalitatis tangit injuriam. Manentibus siquidem his quae Patrum constituta singulis Ecclesiis concesserunt, decernimus ut circa ea, quae tam in Gallia [Col. 0195C] quam in Hispania provinciis de causa religionis emerserint, solertia tuae fraternitatis invigilet. Et post aliquanta: Igitur quemadmodum supra diximus, per singulas Ecclesias beneficia, quae sunt diu custodita, serventur. Et hinc sanctus Hormisda in epistola ad beatum Remigium Rhemorum episcopum scripsit, dicens: Dilectissimo fratri Remigio Hormisda. Suscipientes plena fraternitatis tuae congratulatione colloquia, quibus nos germanae salutis tuae laetificavit indicio corporali cum spiritualibus officiis incolumitate subnixia, congruum esse perspeximus hanc ipsam quam mente gerimus verbis aperire laetitiam. Agis enim summi documenta pontificis, dum et praedicanda facis, et ea insinuare non differs. Praerogativam igitur de nostri sumpsimus [Col. 0195D] electione indicii, quando id operatum te esse didicimus, quod caeteris agendum obnixius imperamus, ut in provinciis tanta longinquitate disjunctis, et apostolicae sedis vigorem, et Patrum regulis studeas adhibere custodiam. Vices itaque nostras per omne regnum dilecti et spiritualis filii nostri Clodovei, quem nuper adminiculante superna gratia plurimis, et apostolorum temporibus aequiparandis, signorum miraculis praedicationem salutiferam comitantibus, ad fidem cum gente integra convertisti, et sacri dono baptismatis consecrasti, salvis privilegiis, quae metropolitanis decrevit antiquitas, praesenti auctoritate committimus: augentes studii hujus participatione ministerii dignitatem, relevantes [Col. 0196A] nostras ejusdem remedio dispensationis excubias. Et licet de singulis non indigeas edoceri, a quo jam probavimus acutius universa servari, gratius tamen esse solet, si ituris trames ostenditur, et laboraturis injuncti operis forma monstratur. Paternas igitur regulas, et decreta sanctissimis diffinita conciliis ab omnibus servanda mandamus. In his vigilantiam tuam, in his curam et fraternae monita exhortationis ostendimus. His ea, quanta dignum est, reverentia custoditis, nullum relinquit culpae locum sanctae observationis obstaculum. Ibi fas nefasque praescriptum est, ibi prohibitum, ad quod nullus audeat aspirare, ibi concessum quid debeat mens Deo placitura praesumere. Quoties universae poscit religionis causa concilium, te cuncti fratres evocante [Col. 0196B] conveniant: et si quos eorum specialis negotii pulsat intentio, jurgia inter eos oborta compesce, discussa sacra lege determinando certamina. Quiquid autem illic pro fide et veritate constitutum, vel provida dispensatione praeceptum, vel personae nostrae auctoritate fuerit confirmatum, totum, ad scientiam nostram instructa relationis attestatione perveniat. Eo fit ut et noster animus officii charitate dati, et tuus securitate perfruatur accepti. Deus te incolumen custodiat, frater charissime.

XII. Et sanctus Gregorius in epistola ad Virgilium Arelatensem episcopum (lib. IV, epist. 52): Fraternitati tuae, inquit, vices nostras in Ecclesiis quae sub regno sunt praecellentissimi filii nostri Childeberti, juxta antiquum morem Deo auctore [Col. 0196C] committimus. Singulis siquidem metropolitis secundum priscam consuetudinem proprio honore servato, pallium quoque transmisimus. Et in epistola ad Dominicum Carthaginensem archiepiscopum (lib. XI, epist. 39): De ecclesiasticis, inquit, privilegiis quod vestra fraternitas scribit, hoc postposita dubitatione teneat, quia, sicut nostra defendimus, ita singulis quibusque Ecclesiis sua jura servamus. Nec cuilibet favente gratia ultra quam meretur impartior, nec ulli hoc quod sui juris est ambitu stimulante derogo: sed fratres meos per omnia honorare cupio, sicque studeo honore singulos subvehi, dummodo non sit quod alteri jure ab altero possit opponi. Et ad Natalem Salonitanum episcopum (lib. eod., epist. 37): Quod, inquit, dicitis nostris [Col. 0196D] temporibus debere servari, quae a meis quoque praedecessoribus tradita atque custodita sunt, absit hoc a me, ut statuta majorum consacerdotibus meis in qualibet Ecclesia infringam, quia mihi injuriam facio, si fratrum meorum jura perturbo.

XIII. Haec ita, ut supra ostensum est, de antiquo jure singulis metropolitanis servando, et subsequentes sacram Nicaenam synodum conciliorum canones statuerunt. Silicet Antiocheni, dicentes (can. 9): Per singulas regiones episcopos convenit nosse metropolitanum episcopum sollicitudinem totius provinciae gerere. Propter quod ad metropolim omnes undique, qui negotia videntur habere concurrant, et reliqua. Et Constantinopolitam [Col. 0197A] canones decreverunt (can. 2), ut illa quae sunt per unamquamque provinciam ipsius provinciae synodus dispenset, sicut Nicaeno constat decretum esse concilio. Et universale Chalcedonense concilium dicit (can. 1): Regulas, inquiens, sanctorum Patrum per singula nunc usque concilia constitutas proprium robur obtinere decrevimus. Et item idem (can. 19): Decrevit itaque sancta synodus secundum Patrum canones bis in anno episcopos in id ipsum in unaquaque provincia convenire, quo metropolitanus antistes probaverit, et corrigere singula, si quae fortassis emerserint.

XIV. Sic et Africae provinciae sancta concilia decreverunt, ut quae in Nicaeno concilio statuta sunt omni modo conserventur, et ut qui posterius ordinati [Col. 0197B] sunt prioribus se non audeant anteferre. Unde inter caetera ad locum dicit Aurelius (cap. 53): Non decuerat, inquiens, ut haec repeteremus, nisi forte existerent inconsideratae mentes quorumdam, quae ad haec statuenda nostros acuerent sensus. Sed communis haec causa est, quam insinuavit frater et consacerdos noster Valentinus, ut unusquisque nostrum ordinem sibi decretum a Deo cognoscat, et posteriores anterioribus deferant, nec eis inconsultis aliquid agere praesumant. Qua de re dico, prout captus animi mei retinet, eos qui putaverint spretis majoribus aliquid praesumendum, competenter esse ab omni concilio coercendos. Xantippus episcopus primae sedis Numidiae dixit: Audivit omnium fratrum praesentia prosecutionem fratris et consacerdotis [Col. 0197C] nostri Aurelii, quid ad haec respondent? Datianus episcopus dixit: Quae majorum decrevit sententia nostro assensui mancipabuntur, ut quae praeteritorum conciliorum gestis tenentur Carthaginensis Ecclesiae nostra assensione plene apud omnes firma teneantur. Universi episcopi dixerunt: Hic ordo et a Patribus et a majoribus servatus est, et a nobis Deo propitio servabitur, salvo etiam jure primatus Numidiae et Mauritaniae.

XV. Et item iidem sacri canones (conc. Milevit. c. 14): Placuit ut quicunque deinceps ordinantur per provincias Africanas, litteras accipiant ab ordinatoribus suis, manu eorum conscriptas, continentes consulem et diem, ut nulla altercatio de posterioribus vel anterioribus oriatur. Unde Pelagius, antecessor [Col. 0197D] sancti Gregorii, ad Childebertum regem Francorum scribit de Sapaudo Arelatensi archiepiscopo (Pelag. I, epist. 11), increpans eum, ut ipsius verbis utamur, quoniam ad petitionem episcopi ab eo ordinati in judicium, sequentis civitatis episcopi, quod nulla ecclesiastica lege et ratione conceditur, judicandum juberetis occurrere, ut ipso de conculcato loci sui praejudicio conquerente, illum qui usurpavit, necesse sit de illicita praesumptione culpari. Et sanctus Gregorius vigilantissime servari decrevit ut posteriores se prioribus non praeferant, et ut nullus metropolitanus in alterius metropolitani provincia, inconsulto eo quiddam juris praesumat, scribens ad Augustinum Anglorum episcopum (interrogatione 9): [Col. 0198A] In Galliarum, inquit, episcopis, nullam tibi auctoritatem tribuimus, quia ab antiquis praedecessorum meorum temporibus pallium Arelatensis episcopus accepit, quem nos privare auctoritate percepta minime debemus. Et post aliquanta: Ipse auctoritate propria episcopos Galliarum judicare non poteris, sed suadendo, blandiendo, bona quoque opera tua eis imitanda monstrando, pravorum mentes ad sanctitatis studium reforma, quia scriptum est in lege: Per alienam messem transiens falcem mittere non debes, sed manu spicas conterere et manducare (Deut. XXIII, 25). Falcem enim judicii mittere non potes in ea segete, quae alteri videtur esse commissa, sed per effectum boni operis frumenta Dominica vitiorum suorum paleis exspolia, et in Ecclesiae [Col. 0198B] corpus monendo et persuadendo, quasi mandendo converte. Quod vero ex auctoritate agendum est, cum praedicto Arelatensi episcopo agatur, ne praetermitti possit hoc quod antiqua Patrum institutio invenit.

XVI. Et quod de uno hoc primate Gallicano, qui a sede apostolica pallium acceperat, dixit, hoc et de reliquis Gallicanorum et Belgicorum atque Germanicorum primatibus est utique intelligendum. Inter quos, sicut et inter reliquos episcopos, haec conditio regularis servatur, ut qui prius fuerit ordinatus, prior habeatur, velut idem S. Gregorius in alia epistola ad praefatum Augustinum patenter ostendit. De quibus primatibus iidem sacri canones dicunt, ut quisquis episcoporum accusatur, ad primatem [Col. 0198C] provinciae ipsius causam deferat accusator. Et qui provocandum putaverint, ad primates suarum provinciarum, sicut et de episcopis saepe constitutum est, provocent. Et episcopus, qui ad synodum non occurrerit, ad primatem suum jubetur rationem impedimenti sui reddere. Et si episcopi inter quos causa versatur, diversarum sunt provinciarum, ille primas debet judices dare, in cujus provincia est locus, de quo contenditur, et quaestio per episcopos judices jubetur finiri, sive quos primates dederint, sive quos inter se conquerentes vicinos ex consensu delegerint.

XVII. Ordo autem ac praerogativa prioratus non solum secundum sacros canones et decreta sedis Romanae pontificum, inter episcopos est conservandus, [Col. 0198D] verum et inter presbyteros, sicut sanctus Leo in decretali sua epistola ad Dorum Beneventanae civitatis episcopum, ex eisdem sacris canonibus promulgata, inter caetera dicit ad locum (epist. 6): Si ambientis intentio, aut imperita faventium studia, id quod nunquam habuit consuetudo, poscebant, ut incipiens emeritis, et novellus praeferretur antiquis, tuae fuerat industriae atque doctrinae, ut injuste petentium desideria rationabili auctoritate cohiberes, ne quem in sacerdotali propere provehebas honore, ad injuriam eorum quibus sociabatur inciperet, minorque se fieret, dum in illo non humilitatis virtus, sed elationis vitium roboraretur. Neque enim ignorabas dixisse Dominum, quod qui se humiliat exaltabitur, [Col. 0199A] qui vero se exaltat, humiliabitur. Eumdemque dixisse: Quicunque vult inter vos major fieri, sit vester minister, et quicunque voluerit inter vos primus esse, erit vester servus (Marc. X, 43). Vos autem quaeritis de pusillo crescere et de honore majores esse. Utrumque enim inordinatum, utrumque praeposterum est, et omnis laborum fructus aufertur, omnis meritorum mensura vacuatur, si tantum quis assequitur dignitatis, quantum adulationis obtinuit, ut cupiditas eminendi non solum superbientem minuat, sed etiam conniventem. Si vero, ut asseritur, primi secundique presbyteri circa Epicarpium sibimet praeponendum, tam huic assentatio fuit, ut illum cum sui dedecore poscerent honorari, nec hoc quidem illis proprio se judicio dejicientibus tribui debuit [Col. 0199B] quod volebant, cui tam miserae voluntati te dignius fuerat obviare, quam cedere. Deformis autem et ignava subjectio bene sibi consciis, et non irritam facientibus gratiam Dei, praejudicare non potuit, ut primates suos quocunque commercio in alterutrum transferentes, subsequentium suorum minuerent dignitatem, et quem ultimum sibi anteposuerant, caeteris praemineret. Praedicti igitur presbyteri, qui indignos se honoris sui ordine sunt professi, licet privari etiam sacerdotio mererentur, tamen ut eis pro apostolicae sedis pietate parcatur, ultimi inter omnes Ecclesiae presbyteros habeantur. Et ut judicii sui sententiam ferant, inferiores etiam illo erunt, quem propria sententia sibimet praetulere, caeteris omnibus presbyteris in eo ordine permanentibus, [Col. 0199C] quem unicuique ordinationis suae tempus ascripsit. Nec quisquam praeter praedictos duos imminutae dignitatis patiatur injuriam, sed in eorum statum tantummodo hoc recurrat opprobrium, qui novello et immature ordinato inferiores fieri elegere, ut illam evangelicam sententiam ad se sentiant pertinere, qua dicitur: Quo judicio judicaveritis, judicabitur de vobis; et qua mensura mensi fueritis, eadem remetietur vobis (Matth. VII, 2). Paulus vero presbyter ordinem suum, de quo laudabili firmitate non cessit, obtineat, nec ulterius aliquid in cujusquam praesumatur injuriam.

XVIII. Haec ita de jure singulis metropolitanis conservando, et ut posteriores se prioribus suis non praeferant, sed ordinem sibi a Deo traditum quique [Col. 0199D] conservare procurent, a Nicaenis canonibus Spiritu Dei conditis, et totius mundi reverentia consecratis, caeterisque sacris canonibus irrefragabiliter decretis, ac providentia et auctoritate pontificum apostolicae sedis ex eisdem canonibus promulgatis, ad eorum qui sciunt memoriam, vel nescientium forte notitiam commemorare debere putavimus, quoniam in Cisalpinis provinciis delegatio vicium apostolicae sedis, propter Simoniacam haeresim exstirpandam, et ad praesumptionem, quia laici potentes repente tonsurabantur, et ordinabantur episcopi, amputandam, sicut in apostolicae sedis pontificum, maxime autem in beati Gregorii epistolis legimus, fuit exorta, privilegiis singularum provinciarum metropolitanis [Col. 0200A] inconcusse juxta sacras regulas conservatis. Quae temporibus Theodosii et Honorii imperatorum, pontificatu papae Zosimi, per septem provincias, scilicet Viennensem, Lugdunensem, Narbonensem primam et secundam, et Alpinam, et Novempopulanam, et secundam Aquitanicam emanavit, ut de his provinciis honorati vel possessores, judices et episcopi praefatarum provinciarum, ab Idibus Augusti quibuscunque mediis diebus in Idus Septembris, in urbe Arelatensi, quae et Constantina vocatur, ad concilium forense vel ecclesiasticum convenirent. Ita ut de Novempopulana et secunda Aquitanica, quae provinciae longius constitutae sunt, si eorum judices et metropolitanos occupatio certa retineret, legatos suos juxta consuetudinem mitterent, sicut [Col. 0200B] in edicto praefatorum imperatorum, et in epistolis apostolicae sedis pontificum invenitur. Deinde hic primatus per praefatas provincias Viennensi civitati commissus est, indeque hanc sollicitudinem episcopus Arelatensis recepit.

XIX. Demum in regno Clodovei, nuper cum integra gente ad fidem conversi per sanctam praedicationem beati Remigii, Domino cooperante et sermonem confirmante sequentibus signis, beatus Hormisda vices suas eidem sancto Remigio Rhemorum Durocortorum antiquae metropolis episcopo, quae praecedentibus temporibus habuit sub se duodecim civitates, videlicet Suessionum, Catalaunorum, Veromandorum, Atrebatum, Camaracensium, Tornacensium, Silvanectum, Belgivagorum, Ambianensium, Morinum, [Col. 0200C] id est, Ponticum, Bononiensium, et Laudunum Clavatum, in quo castro ex sua parochia idem sanctus Remigius Africanorum canonum et apostolica fultus auctoritate constituit episcopum, per Belgicas et quasdam provincias Gallicanas commisit, ut Dei ecclesias, quas Franci adhuc pagani devastaverant et incenderant universa praedantes, et quaecunque perperam gesta fuerant, ad debitum statum reduceret, manente privilegio Arelatensi Ecclesiae in sibi antiquitus delegatis provinciis.

XX. Postea vero, tempore beati Gregorii Virgilius Arelatensis episcopus, petente Childeberto rege, in regno ipsius, sicut decessores illius in praefatis provinciis habuerant, hanc delegationem eodem beato [Col. 0200D] Gregorio committente suscepit (lib. IV, epist. 52). Denique tempore Caroli principis, quando propter discordiam et contentionem de principatu inter eum et Raganfredum, et frequentia ac civilia imo plus quam civilia, quia intestina et parricidalia bella, in Germanicis et Belgicis ac Gallicanis provinciis omnis religio Christianitatis pene fuit abolita, ita ut episcopis in paucis locis residuis, episcopia laicis donata et rebus divisa fuerint, adeo ut Milo quidam tonsura clericus, moribus, habitu, et actu irreligiosus laicus, episcopia Rhemorum ac Trevirorum usurpans insimul, per multos annos pessumdederit: et multi jam, maxime in Orientalibus regionibus, idola adorarent, et sine baptismo manerent, Gregorius a primo secundus, sed et tertius Gregorius. Winfrid cognomento [Col. 0201A] Bonifacium legatum apostolicae sedis ad reformandam Christianitatis religionem, primo presbyterum, postea vero episcopum ordinatum direxerunt. Cui per annos viginti quinque in eadem praedicatione sine cardinali sede laboranti, praefatorum successor Zacharias papa inter caetera in privilegio sibi directo scripsit atque firmavit ad locum ita dicens (epist. 14): Ubi Deus praedicationem tuam auxit, obtinere voluisti, ut tibi episcopalem Ecclesiam, vel successoribus tuis confirmare debeamus, juxta eorumdem filiorum nostrorum Francorum petitionem. Et idcirco auctoritate B. Petri apostoli sancimus, ut supradicta Ecclesia Moguntina perpetuis temporibus tibi et successoribus tuis in metropolim sit confirmata, habens sub se has quinque civitates, id est, Tungris, [Col. 0201B] Coloniam, Warmaciam, Spiratiam, et Trectis, et Germaniae gentes, quas tua fraternitas per suam praedicationem Christi lumen cognoscere fecit. His a nobis diffinitis, per hujus nostrae confirmationis paginam in tua Ecclesia perpetuis temporibus pro sui confirmatione haec conservari mandamus. Sic enim et sacri Africae provinciae canones (cap. 86) decreverunt, ut quos adminiculante divina gratia episcopus potuerit lucrari ad catholicam unitatem, ad ipsum pertineant.

XXI. De primatu quoque in aliis provinciis item idem Zacharias papa ad eumdem Bonifacium scripsit hoc modo (epist. 8): Et quia si deberes in Bajoariae provincia jus habere praedicationis sciscitasti, an non, quam a decessore nostro habuisti concessam, [Col. 0201C] nos denique, auxiliante Deo, ea quae tibi largitus est decessor noster, non minuimus, sed augemus, et non solum Bajoariam, sed etiam omnem Galliarum provinciam, donec te divina jusserit superesse majestas, nostra vice per praedicationem tibi injunctam, quae repereris contra Christianam religionem, vel canonum instituta, spiritaliter stude ac ad normam rectitudinis reformare.

XXII. Sed et cum Ebbo quondam Rhemorum episcopus se in synodo quadraginta quatuor episcoporum scripto et propria subscriptione ac viva voce pro criminibus suis damnavit, et a sacerdotali ministerio alienum reddidit, quem postea Sergius papa, sicut etiam in gestis ejus legitur, condemnavit, defuncto domno Ludovico imperatore, contentione de [Col. 0201D] regno inter filios ejus exorta, primum ad Lotharium, deinde ad Ludovicum damnatus idem Ebbo se contulit. Qui reges, quoniam per merita sanctorum, adminiculante Domino et domno nostro Carolo, violentia non valebant, per insidias, tam apud apostolicam sedem quam et apud quoscunque valebant episcopos, et quaquaversum poterant, Rhemorum episcopo laqueorum tendicula injicere quae praeparaverant, et res ipsius Rhemensis Ecclesiae, quae in diversis regnis sitae sunt, a pluribus usurpari coeperunt, gratia et nomine Benedictus papa, in privilegio Rhemorum episcopo, qui nunc eidem servit Ecclesiae, B. Petri et apostolicae ipsius sedis auctoritate, secundum sacros canones, et decreta decessorum [Col. 0202A] ac praedecessorum suorum collato, ita dicit ad locum. Inter haec quidem et hoc sancimus, ne quilibet tuae dioeceseos regulis subjectus Ecclesiae, te contempto, impune audeat seu valeat aliena expetere aut exspectare judicia, ut almorum traditionibus Patrum canonumque promulgationibus est constitutum, salvo in omnibus jure apostolicae nostrae sedis, ut ab ipso veluti Christo sacris est cautum canonibus: sed cuncti, sive in praelatione, sive in subditione debita, ordinem ab ecclesiasticis regulis traditum observantes, obediant et studiosius, obtemperare procurent.

XXIII. In quo decreto et beati Innocentii scribentis ad Victricium Rothomagensem episcopum est secutus decretum, quo dicit (Innocent. I, epist. 1): [Col. 0202B] Si quae, inquiens, causae vel contentiones inter clericos, tam superioris ordinis quam etiam inferioris, fuerint exortae, placuit ut secundum synodum Nicaenam, congregatis ejusdem provinciae episcopis, judicium terminetur. Nec alicui liceat, sine praejudicio tamen Romanae Ecclesiae, cui in omnibus causis debet reverentia custodiri, relictis his sacerdotibus, qui in eadem provincia Dei Ecclesias nutu divino gubernant, ad alias convolare provincias. Quod si quis forte praesumpserit, et ab officio cleri summotus, et injuriarum reus ab omnibus judicetur. Si autem majores causae in medium fuerint devolutae, ad sedem apostolicam, sicut synodus statuit, et beata consuetudo exigit, post judicium episcopale referantur. De qua hic specialiter reverentia [Col. 0202C] dicat, apostolicae sedi reservari debere, cui in omnibus rebus debet reverentia custodiri, sicut synodus statuit, et vetus consuetudo exigit, et quos canones, tertio et quarto ac septimo demonstrat capitulo.

XXIV. De quibus et S. Gelasius in commonitorio dato Fausto contra Orientales episcopos dicit ita (epist. 3): Viderint ergo, si alios habent canones, quibus suas ineptias exsequantur. Caeterum isti, qui sacri, qui ecclesiastici, qui legitimi celebrantur, sedem apostolicam ad judicium vocare non possunt. Et aliquanto superius: Ipsi sunt canones, qui appellationes totius Ecclesiae ad hujus sedis examen voluere deferri, ab ipsa vero nusquam prorsus appellari debere sanxerunt, et reliqua. Qui vero [Col. 0202D] praefatam epistolam sancti Innocentii ad Victricium Rothomagensem archiepiscopum, ex sacris canonibus promulgatam, de qua praemissi decreti ejus sententiam hic posuimus, diligenter a principio sui usque ad finem relegerit, inveniet eadem de privilegiis singulorum metropolitanorum, scilicet primatuum provinciarum, quae et sanctus Bonifacius ad episcopos Gallicanos et ad Hilarium Narbonensem episcopum constituit, videlicet, ut nullus metropolitanus duas metropolitanas civitates, duasque provincias debeat habere subjectas, sed unaquaeque provincia metropolitani sui in omnibus rebus ordinationem semper exspectet, et de majoribus causis ad sedem apostolicam singuli metropolitani ex suis [Col. 0203A] provinciis post episcopale judicium referant, ut quidquid singuli metropolitani cum suis suffraganeis duxerint decernendum, cum relatum ad sedem apostolicam fuerit, ejus, ut condecet et necesse est, auctoritate firmetur, aut emendetur.

XXV. Sed et qui vigilanter eamdem epistolam recensuerit, reperiet beatum Innocentium decrevisse, ea quae in illa scripta sunt, et a cunctis provinciarum primatibus et ab omnibus episcopis debere servari. Et item in praefato beati Benedicti papae privilegio est decretum: Et hoc promulgamus atque statuimus, ut te, qui primas ipsius provinciae esse dignosceris, nullius unquam infestatione contra canonica apostolicaque decreta, sive judicia ecclesiastica tibi commissa, aut virtute aut [Col. 0203B] facultate nudari, vel ante audientiam Romani pontificis, a quocunque damnari statuimus, omnem judicandi ordinem comprehendit, ut suis videlicet libere utens legaliter ac regulariter, si judicandus est, ad electorum judicum, vel ad ejus vicarii, cum fuerit specialiter ad hoc deputatus, judicium intra suae terminos provinciae provocetur pro certis existentibus causis, quibus majores natu legaliter ac regulariter apud canonicos judices accusari valent, dierum et dilationum, atque in discussione personarum accusantium et testificantium, utrum debeant vel non debeant ad accusationem vel testimonium admitti, canonica et legali forma servata, et sic demum legaliter vel regulariter convictus vel confessus apostolici papae judicio primas Rhemorum provinciae [Col. 0203C] reservetur, sicut S. Leo ad Anastasium cui vices suas commisit de metropolitano scripsit episcopo (epist. 88): Sed etiam, si quid grave intolerandumque gessisset, nostra erat exspectanda censura, ut nihil prius ipse decerneres, quam quid nobis placeret agnosceres. Unde et in praefato privilegio sequitur: Sed si compellatus appellare ad hanc sanctam sedem volueris apostolici papae judicio reservari, nostra, imo beati Petri apostoli, auctoritate praecipimus, nec alicui cujuscunque juri vel judicio te subjici, excepta potestate sedis Romanae pontificum.

XXVI. Et in hac sententia canonici privilegii domni Benedicti attendat, si quis forte supra mensuram suam ire voluerit, et non de his quibus dicit [Col. 0203D] Dominus: Ecce ego mitto vos (Matth. X), sed de his esse delegerit, de quibus Dominus dicit: Ipsi ibant, et ego non mittebam eos (Joan. XXIII); quia primas Rhemorum provinciae apostolici papae judicio reservari B. Petri apostoli auctoritate cum anathematis interdictione praecipitur, et nec alicui cujuscunque juri vel judicio submitti permittitur, excepta potestate sedis Romanae pontificum. Contra quae si aliquis nostratium praesumere non voluerit, sed obaudiens Apostolum dicentem: Nihil per contentionem, neque per inanem gloriam (Philip. II), charitose, sicut frater a fratre, quae pacis et dilectionis sunt expetierit, audiet cum Apostolo: Cum liber essem ex omnibus, duntaxat vobis, omnium vestrum [Col. 0204A] me servum feci (I Cor. IX). Non enim nosmetipsos praedicamus, sed Jesum Christum Dominum nostrum, nos autem servos vestros per Jesum (II Cor. IV), salva memorata conditione privilegii gratia et nomine Benedicti. Si autem non desierit digitum extendere, et loqui quod non prodest, audiet cum Apostolo: Tu quis es, qui judicas alienum servum? Domino suo stat aut cadit. Stabit autem: potens est enim Deus statuere illum (Rom. XIV, 4); et: Mihi pro minimo est, ut a vobis judicer (I Cor. IV, 3); ne illa, quae auctoritate canonica atque apostolica aedificata sunt in praefato privilegio, mea destruantur consensione, dicente magno papa Leone ad Leonem Augustum, cum peteretur annuere quae illi fas non erat consentire (epist. 84): Si quae, inquit, destruxi, [Col. 0204B] haec aedifico, praevaricatorem me constituo, et eis me ultionum conditionibus subdo, quas non solum auctoritas beatae memoriae principis Martiani, sed etiam ego mea consensione firmavi, quia, ut idem alibi dicit, sicut in mala suasione delinquitur, ita et in mala consensione peccatur. Sequitur in eodem privilegio.

XXVII. Et hoc volumus, ne quilibet ex provincia et dioecesi metropoli tuae tibique subjecta, jus secundum ecclesiasticas constitutiones primatui Ecclesiae tuae et tibi debitum quoquo modo per contemptum convellere, aut tibi vel Ecclesiae tuae quamcunque violentiam, contra eadem canonica constituta et decreta Romanorum pontificum, pertinaciter inferre praesumat, cum anathematis interpositione, [Col. 0204C] nostra apostolica et beati Petri apostolorum principis auctoritate prohibemus. Optamus fraternitatem tuam in Christo nunc et semper bene valere. Quae constitutio quantum sacris canonibus Nicaenae, Antiochenae, Chalcedonensis, Sardicensis, et Africae provinciae synodis, sed et decretis apostolicae sedis pontificum ac sacris legibus consonet, nemo est qui dubitat, si sacros canones et decreta sedis Romanae pontificum ac venerandas leges cognitas habet. Quia enim scriptum est: Post concupiscentias tuas non eas (Eccli. XVIII); et: Altiora te ne quaesieris (Eccli. III); et beatus scribit Hormisda: Elevatio semper affert saluti periculum, per quam ipsius inventor diabolus angelica potestate privatus est, satis superque suffecit, ac sufficit, semperque [Col. 0204D] sufficiet praesignato Rhemorum Ecclesiae servienti, quae per sacros canones et decreta sedis Romanae pontificum unicuique sunt metropolitano collata.

XXVIII. Haec tantum propter vitandam prolixitatem, quia hinc sufficienter in canonibus sacris et in decretis praedecessorum suorum habetur, de privilegio domni Benedicti, quod in scrinio sanctae Romanae Ecclesiae noscitur contineri, et in synodo apud Suessiones ostensum est, et si necesse fuerit, adhuc valet ostendi, duximus commemoranda: non ut domni et Patris nostri apostolici papae Joannis canonicis et apostolicis praeceptionibus, quod absit, resultemus, qui etiam ante et post privilegia haec collata, sedis apostolicae jussione, et domni tunc [Col. 0205A] regis Caroli, nunc autem gratias Deo imperatoris Augusti, verum et invitatione confratrum ac coepiscoporum nostrorum, sequentes apostolicam regulam, quae dicit: Per charitatem servite invicem, subjecti invicem in timore Christi (Gal. V), per diversa loca diversasque provincias, ad synodos convenire studuimus, et prout dederit Dominus posse studebimus, ut praedictum est, et saepe dicendum est, quia non ab re est saepius verbo repetere, quod semper necesse est animo retinere, servato jure privilegii domni Benedicti, si nos fraterna charitas invitaverit, potiusque jussio apostolicae sedis, et praeceptio domni nostri Caroli imperatoris Augusti nos ad synodum, sicut praecipiunt regulae, vocare decreverit pro talibus, quae forte provinciali [Col. 0205B] nequiverint examine diffiniri, maxime in causa fidei vel generalis religionis, sicut in apostolicae sedis pontificum, et in epistolis legimus Augustorum. Quoniam imperatorem auctoritate convocatas generales synodos, et in historiis ecclesiasticis et in epistolis apostolicae sedis pontificum reperimus.

XXIX. Et sanctus Gregorius reges Francorum synodos in Gallicis et Belgicis provinciis convocare saepe commonuit. Sed quoniam, ut Leo monuit (epist. 56 ad Anatolium), mens potentiae avida nec abstinet vetitis, nec gaudet concessis, et difficile est ut cupiditas improborum non aliquid supra mensuram moliatur appetere: ne quis nostrum oblitus praeceptionis Apostoli, imo per Apostolum Domini, quid dicit: In omnibus exhibeamus nos ipsos sicut [Col. 0205C] Dei ministros, nemini dantes ullam offensionem, ut non vituperetur ministerium nostrum (II Cor. VI), aut improbitate, aut assentatione contra praefata privilegia pertinaciter moliatur insurgere, et periculum intentatae damnationis possit incurrere, decernente Zosimo papa ad Aurelium, et universos episcopos per Africam constitutos, universosque episcopos per Gallias et septem provincias constitutos, et universis episcopis per Hispaniam constitutis, a pari (epist. 6). Cum adversus, inquit, statuta Patrum venitur, non tantum illorum providentiae atque sententiae, qui in aevum victura sanxerunt, sed ipsi quodammodo fidei et catholicae disciplinae irrogatur injuria. Et sanctus Hilarus papa, ut supra ostendimus, dicit (epist. 11): Non minus in sanctarum [Col. 0205D] traditionem delinquitur sanctiones, quam in injuriam ipsius Domini prosilitur. Et sanctus papa Symmachus ad Caesarium Arelatensem episcopum dicit (epist. 1): Cum ad Trinitatis instar, cujus una est atque individua potestas unum sit per diversos antistites sacerdotium, quemadmodum priorum statuta a sequentibus convenit violari? Huc accedit quod haec si eveniat sententiarum varietas, ad ipsam sacrosanctam catholicam religionem credimus pertinere, cujus omnis potestas infringitur, nisi universa quae a sacerdotibus Domini semel statuuntur perpetua sint. Quod alias contingere poterit, si successor decessoris actibus non tribuerit firmitatem, et roborando quae gesta sunt, faciat rata [Col. 0206A] esse quae gesserit. Quanta enim vicariis beatissimi Petri apostoli judicabitur esse reverentia, si quae in sacerdotio praecipiunt, eisdem transeuntibus dissolvantur? Et sanctus Leo papa in decretis suis praefixit (epist. 1): Hoc itaque admonitio nostra denuntiat quod si quis fratrum contra haec constituta venerit, vel venire tentaverit, et prohibita fuerit ausus admittere, a suo se noverit officio submovendum, nec communionis nostrae futurum esse consortem, qui socius esse noluit disciplinae. Ne quid vero sit, quod praetermissum a nobis forte credatur, omnia decretalia constituta, tam beatae recordationis Innocentii, quam omnium decessorum nostrorum, quae de ecclesiasticis ordinibus et canonum promulgata sunt disciplinis, ita a vestra dilectione [Col. 0206B] custodiri debere mandamus, ut si quis in illa commiserit, veniam sibi deinceps noverit denegari. Quia enim in Lege et in Evangelio duorum vel trium testium rata sententia comprobatur, quanto studio horum quatuor, de qualibus dicit Dominus: Si duo ex vobis consenserint super terram, de omni re fiet, de praestitutis anteriorum privilegiis conservandis uniformis sententia debeat conservari, cordatus quisque attendat, et unde quisque nostratium pro fideli reverentia ac conservatione meritum sibi beatae remunerationis potest acquirere, ne praevaricando periculum incurrat, magnopere caveat.

XXX. Tandem breviter commemorare censuimus, quia sancto et venerando viro Bonifacio in Frisia verbum Domini praedicante, anno Incarnationis Dominicae [Col. 0206C] 754, martyrio coronato, et Simoniacae haeresis pravitate, et neophytorum praesumptione, ac caeteris quibusque pro temporum opportunitate et qualitate compositis, hactenus provinciae Cisalpinae, temporibus Pippini regis, et Caroli ac Ludovici imperatorum, sine hoc primicerio vel primate a sede apostolica delegato annos circiter viginti tres (imo annos nonaginta) manserunt, et metropolitanis singulis suo jure servato, apostolicae sedis favore, et principum suorum dispositione, secundum sacros canones, et decreta ejusdem sanctae sedis pontificum, quaeque fuerunt agenda, venerabiles episcopi per auctoritatem canonum sacrorum, et decreta sedis Romanae pontificum peregerunt.

XXXI. Drogo interea Metensium episcopus, fastu [Col. 0206D] regiae prosapiae subvectus, hanc praelationem in Cisalpinis regionibus, nacta quadam occasione, tempore Lotharii imperatoris apud Sergium papam obtinuit; sed quod affectu ambiit, effectu non habuit; et quod efficaciae usu, non consentientibus quibus intererat, obtinere non potuit, patientissime ut eum decuit toleravit, ne scandalum fratribus et consacerdotibus generans, schisma in sanctam Ecclesiam introduceret. Quem tantae generositatis ac dignitatis virum quisque nostrum imitari debuerat, ne indebite appeteret quod non habebat, qui sine contentione non exsequi pertulit quod adeptus fuerat. Cum legamus, quia pravorum praesumptio, non solum ex sua tortitudine, verum etiam ex comparatione rectorum, [Col. 0207A] quam sit damnanda monstratur, dicente Scriptura: Probata autem virtus corripit insipientes (Sap. II). Quantumque fraternum scandalum, ut ex altitudinis nostrae rapina, si forte aliquis nostrum hoc morbo laborat, fratribus scandalum non generemus, vitare debeamus, Domini sententia demonstrat dicentis ad Petrum, ut vitando scandalum exigentibus censum pro eo et pro se daret, quem non debebant.

XXXII. Et quoniam anni triginta secundum leges publicas, ut notum est, et juxta constitutionem ecclesiasticam, ut demonstrat Gelasius papa, humanas adimunt quaestiones, et Justiniana lege, ac decreto beati Gregorii ex eadem lege promulgato, negotia inter venerabiles Ecclesias, ac monasteria, locaque religiosa anni quadraginta determinant, si superstitiosus [Col. 0207B] appetitus excellentiae avidarum mentium nostrarum sufferre valeret, non sedem apostolicam, vel aures imperiales, sine ulla nova necessitate, pro hoc indebito supercilio inquietaret, cum quies episcoporum Cisalpinarum provinciarum, sine hujus inquietudinis scandalo atque dispendio, post tanta tempora manere valeret. Si enim quique nostrum regulam pastoralem beati Gregorii sequi per omnia ut debueramus maluissemus, metas nostrae mensurae nequaquam transcenderemus, et quod cujuscunque nostratium civitas unquam non meruit, appetere devitaremus. Timere quippe ac cavere debemus, quae passim beatus Gregorius in epistola ad Joannem Constantinopolitanum episcopum Roma scripsit, et unicuique nostrum altiora se quaerenti de coelo dicit [Col. 0207C] (lib. II, epist. 38): Perpende, inquiens, rogo, quia in hac praesumptione temeraria pax totius turbatur Ecclesiae, et gratiae contradicitur communiter omnibus effusae. In qua nimirum ipse tantum crescere poteris, quantum penes temetipsum decreveris: tantoque major efficeris, quanto te a superbi et stulti vocabuli usurpatione restringis, atque in tantum proficis in quantum tibi non studueris derogando fratribus arrogare. Quis, rogo, in hoc tam perverso vocabulo, nisi ille ad imitandum proponitur, qui despectis angelorum legionibus secum socialiter constitutis, ad culmen conatus est singularitatis erumpere, ut et nulli subesse, et solus omnibus praeesse videretur? Qui etiam dixit: In coelum conscendam, super astra coeli exaltabo solium meum; sedebo in [Col. 0207D] monte testamenti, in lateribus Aquilonis. Ascendam super altitudinem nubium, similis ero Altissimo (Isa. XIII, 14). Quid enim fratres tui, omnes universalis Ecclesiae episcopi, nisi astra coeli sunt? quorum vita simul et lingua, inter peccata erroresque hominum, quasi inter noctis tenebras lucent. Quibus dum cupis temetipsum vocabulo elationis praeponere, eorumque nomen tui comparatione calcare, quid aliud dicis, nisi in coelum conscendam, super astra coeli exaltabo solium meum? An non universi episcopi nubes sunt, qui et verbis praedicationis pluunt, et bonorum operum luce coruscant? Quos dum vestra fraternitas despiciens sub se premere conatur, quid aliud dicit, nisi hoc quod ab antiquo hoste dicitur: Ascendam [Col. 0208A] super altitudinem nubium? Pestilentia et gladius per mundum saevit, gentes insurgunt gentibus, terra concutitur, orbis cum habitatoribus suis terra dehiscente sorbetur, omnia enim quae praedicta sunt fiunt. Rex superbiae prope est, et quod dici nefas est, sacerdotum est praeparatus exercitus, quia cervici militant elationis, qui ad hoc positi fuerant, ut ducatum praeberent humilitatis. Sed hac in re, etiamsi nostra lingua minime contradicat, illius virtus contra elationem in ultionem erigitur, qui superbiae vitio per semetipsum specialiter adversatur. Hinc enim scriptum est: Deus superbis resistit, humilibus autem dat gratiam (Jac. IV, 6). Hinc rursus dicitur: Immundus est apud Deum qui exaltat cor; hinc contra superbientem hominem scriptum est: Quid superbis, [Col. 0208B] terra et cinis (Eccli. X)? Hinc per semetipsam Veritas dicit: Omnis qui se exaltat humiliabitur (Luc. XIV, 11). Quae ut nos ad viam vitae per humilitatem reduceret, in semetipsa dignata est quod nos admonet demonstrare, dicens: Discite a me quia mitis sum et humilis corde (Matth. XI, 29). Nunquidnam mente excidit, quod Veritas dicit: Qui scandalizaverit unum de pusillis istis qui in me credunt, expedit ei ut suspendatur mola asinaria in collo ejus, et demergatur in profundum maris (Matth. XVIII, 6)? Quod tamen si considerare negligimus, contra tantae elationis tumorem judicia superna vigilabunt.

XXXIII. His ita se habentibus, quia, ut sanctus Leo dicit (epist. 56), quoties ob occurrentes causas generalis congregatio facta fuerit sacerdotum, difficile [Col. 0208C] est ut cupiditas improborum non aliquid supra mensuram moliatur appetere, sicut saepe et etiam in universalibus synodis legimus accidisse, si quid in hoc humilitatis nostrae conventu, duorum vel trium favore, ac paucorum silentio, fastu imperialis potentiae, contra suprascripta sacrorum canonum et apostolicae sedis pontificum decreta ex eisdem sacris canonibus promulgata, contraque singulis metropolitanis antiqua privilegia, etiam et per sacras leges, quibus una cum venerandis canonibus sancta moderatur Ecclesia, conservanda, immaturo atque inconsiderato jussu est superinductum, sive sancitum, prohibente Domino, ut non plantetur nemus secus templum suum, id est ne obumbretur, et decoloretur typo terreni principatus sinceritas et fulgor humilitatis [Col. 0208D] ecclesiasticae, juxta decreta mysticae Nicaenae synodi, quo dicitur: Si duo aut tres propter contentiones proprias contradicunt, obtineat sententia plurimorum, spretisque, ut diximus, si duo vel tres propter assentationem forte non corde, sed verbo, vel silentio conspiraverunt, generalitas nostra Deo auctore non annuit, sed corde ac contradicente ore constantissime abnuit, et sententia plurimorum debitum robur atque vigorem obtinuit, obtinet, ac adjuvante Domino perpetim obtinebit. Quia, ut memoratus sanctus Leo ad Maximum Antiochenum episcopum scripsit (epist. 66): Si quid a quoquam contra Nicaenorum canonum statuta in quacunque synodo vel tentatum est, vel ad tempus videtur extortum, [Col. 0209A] nihil praejudicii potest inviolabilibus inferre decretis. Et facilius erit quarumlibet consensionum pactum dissolvi quam praedictorum canonum regulas ex ulla parte corrumpi.

XXXIV. De eo autem quod quidam frater imperiali edicto velut dato sibi collatum fuisse (quod non illi, sed nobis de illo, sicut lectionis auditu comperimus, a sede apostolica est directum, quibus non est donatum) visus est exsultasse, idem sanctus Leo ad Anatolium Constantinopolitanum episcopum scripsit (epist. 54): Alia, inquit, ratio est rerum saecularium, alia divinarum, nec praeter illam petram quam Dominus in fundamento posuit stabilis erit ulla constructio. Propria perdit, qui indebita concupiscit. Et ut Gelasius dicit, nunquam invenitur de [Col. 0209B] pontificibus nisi Ecclesiam judicasse, et non esse humanarum legum, de talibus ferre sententiam absque Ecclesiae principaliter constitutis pontificibus, obsequi solere principes Christianos decretis Ecclesiae, non suam praeponere potestatem, episcopis caput subdere principem solitum, non de eorum capitibus judicare.

XXXV. Et in lege Valentiniani, Theodosii et Arcadii decretum est de episcopis: Habent, inquiunt, illi judices suos, nec quidquam his publicis commune cum legibus, quantum ad causas tamen ecclesiasticas pertinet, quas decet episcopali auctoritate decidi. Quae non dicimus, quod absit, potestati ac per hoc Dei ordinationi resistentes, sed potius obsequentes, [Col. 0209C] quia sicut Dominus praecepit reddi quae sunt Caesaris Caesari, et quae sunt Dei Deo (Matth. XXII), ita quae sunt imperatoris obsequia obedienter ipsius obsequiis exhibemus, et quae sacerdotii sunt ordini sacerdotali dependimus, sicut memoratus sanctus papa Gelasius ad Anastasium imperatorem discrevit atque decrevit (epist. 10): Duo sunt, inquiens, imperator Auguste, quibus principaliter mundus hic regitur, auctoritas sacra pontificum, et regalis potestas, in quibus tanto gravius est pondus sacerdotum, quanto etiam pro ipsis regibus hominum in divino reddituri sunt examine rationem. Nosti etenim, fili clementissime, quod licet praesideas humano generi dignitate, rerum tamen praesulibus divinarum devotus colla submittis, atque ab [Col. 0209D] eis causas tuae salutis exspectas, inque sumendis coelestibus sacramentis, eisque ut competit disponendis, subdi te debere cognoscis religionis ordine potius quam praeesse. Nosti itaque inter haec ex illorum te pendere judicio, non illos ad tuam velle redigi voluntatem. Si enim, quantum ad ordinem pertinet publicae disciplinae, cognoscentes imperium tibi superna dispositione collatum, legibus tuis ipsi quoque parent religionis antistites, ne vel in rebus humanis exclusae videantur obviare sententiae, quo rogo te decet affectu eis obedire, qui praerogandis venerabilibus sunt attributi mysteriis? Proinde sicut non leve discrimen incumbit pontificibus, siluisse pro divinitatis cultu quod congruit: ita his, quod [Col. 0210A] absit, non mediocre periculum est, qui cum parere debeant despiciunt.



EPISTOLA XXXI. AD QUEMDAM EPISCOPUM. De translationibus episcoporum, contra Actardum Namnetensem.
(Apud eumdem, ex codice Virdunensi.)

Servus Christi et servorum ejus dilecto fratri et venerabili episcopo salutem.

De quibus apud exiguitatem meam prudentia tua perquirit, et mox ac festinato breviterque sibi quid inde sentiam obnixe responderi deposcit, obediens postulanti respondeo cui negare nihil habeo, quia nec debeo, dicente Scriptura: Qui abscondit frumenta [Col. 0210B] maledicitur in populis, benedictio autem super caput vendentium (Prov. XI, 26); id est, qui scientiae verbum abscondit, a Domino audiet: Serve male et piger, quare non dedisti pecuniam meam ad mensas, et ego veniens recepissem utique quod meum est cum usura? (Luc. XIX, 23.) Benedictio autem super caput vendentium, quoniam qui dat conservis in tempore tritici mensuram, a Domino audiet: Euge, serve bone et fidelis, quia super pauca fuisti fidelis, super multa te constituam (Matth. XXV, 21). Et quidam catholicus doctor ait: Invidiae siquidem maculam de sese non abluit, qui alteri conferre denegat hoc quod sentit. Igitur quae non suffers tibi per tempus plenius ac latius responderi, breviter ac capitulatim, ab exordio rei hujus incipiens, ad interrogata [Col. 0210C] rescribo.

I. Ad quid Dei Filius formam servi accepit Apostolus monstrat dicens: Per unum hominem peccatum intravit in mundum, et per peccatum mors, et ita in omnes homines pertransivit, in quo omnes peccaverunt. Fidelis sermo et omni acceptione dignus, quoniam Jesus Christus venit in hunc mundum peccatores salvos facere. Omnes enim peccaverunt, et egent gloria Dei (Rom. V, 12).

II. Ad quid apostoli ab eo sunt ordinati, ipse manifestat dicens: Ecce ego mitto vos. Ite, docete omnes gentes, baptizantes eos in nomine Patris, et Filii, et Spiritus sancti, docentes eos servare omnia quaecunque mandavi vobis (Luc. X, 3; Matth. XXVIII, 19). Sic luceat lux vestra coram hominibus, ut videant [Col. 0210D] opera vestra bona, et glorificent Patrem vestrum qui in coelis est (Matth. V, 16).

III. Horum in Ecclesia locum tenent episcopi, de quibus quasi ore ad os alloquens Ecclesiam per apostolos fundatam, Spiritu sancto afflatus Psalmista praecinuit dicens: Pro patribus nati sunt tibi filii (Psal. XLIV, 17); qui ordinantur singuli, secundum apostolicam traditionem, per singulas civitates, et sicut ad Titum scribit Apostolus: Hujus, inquiens, rei gratia reliqui te Cretae, ut ea quae desunt corrigas, et constituas per singulas civitates presbyteros (Tit. I, 5), id est episcopos, sicut paulo post demonstrat: Oportet, inquit, episcopum sine crimine esse (ibid., 7). Episcopus enim nomen est officii, sicut presbyter est [Col. 0211A] nomen aetatis, non corporeae, sed sapientiae et vitae immaculatae. Sicut per quemdam sapientem dicitur: Senectus venerabilis est, non diuturna, neque numero annorum computata. Cani sunt autem sensus hominis, et aetas senectutis vita immaculata (Sap. IV, 8). Hinc est ergo quod ad Moysem Dominus dicit: Congrega mihi septuaginta viros de senioribus Israel, quos tu nosti quod senes populi sint (Num. XI, 16); in quibus quid aliud quam senectus cordis requiratur, cum tales jubentur eligi qui senes sciuntur? Si enim senectus in eis corporis quaereretur, a tantis sciri poterant, a quantis videri. Dum vero dicitur quos tu nosti quod senes populi sint, profecto liquet quia ut sanctus dicit Gregorius, senectus mentis, non corporis, eligenda monstratur. Hinc et Paulus ad Timotheum [Col. 0211B] scribit: Nemo adolescentiam tuam contemnat, sed exemplum esto fidelium in verbo, in conversatione, in charitate, in fide, in castitate (I Tim. IV, 12). Hanc autem traditionem, singulos per singulas civitates ordinandos episcopos, auctoritas apostolica constituit, sicut sanctus Clemens, successor beati Petri apostoli, ex traditione ipsius promulgavit, veluti sanctus Anacletus ab ipso beato Petro apostolo presbyter ordinatus, postea Romanae sedis episcopus, in epistola sua demonstrat, docente sancto Spiritu per Prophetam: Deus locutus est in sancto suo, laetabor et partibor Sichimam, et convallem tabernaculorum dimetiar (Psal. LIX, 8). Hinc sanctus Basilius: Nunc, inquit, quod hanc praecipuam et veluti privatam quamdam haereditatem populi in divisionem [Col. 0211C] vocabo, et communem cum caeteris omnibus faciam. Cum autem divisum fuerit testamentum in omnes, et cuncta ejus utilitas universis coeperit esse communis, Deo pro nobis omnibus melius aliquid providente, tunc etiam convallis tabernaculorum dimetietur, hoc est universus orbis terrarum, qui vallis tabernaculorum pro habitaculis corporis dictus est hic, velut quadam sorte divisus atque dimensus per singula loca Ecclesiarum Dei parochiis et incolatibus distinguetur. Tunc etiam ea quae divisa sunt in unitate fidei congregabit ille qui pacificat per sanguinem suum quae in terra sunt, sive quae in coelis, et qui medium parietem sepis solvens facit utraque unum.

IV. Ordinantur autem singuli episcopi in civitatibus [Col. 0211D] singulis, non pro temporalium honorum potestatibus, non pro villis et possessionibus, non pro facultatum copiis, quas tamen episcopi, suscepto ministerio, secundum regulas et leges sancto Spiritu promulgatas, conservare juste, ac rationabiliter ampliare et dispensare debent, ut re vera Deo dicata et consecrata sanctuaria, vota fidelium, pretia peccatorum, et patrimonia pauperum, sed pro lucrandis animabus et salvandis hominibus, sicut dicit Apostolus: Omnis pontifex ex hominibus assumptus, pro hominibus constituitur in his quae sunt ad Deum, ut offerat dona et sacrificia pro peccatis, qui condolere possit his qui ignorant et errant, quoniam et ipse circumdatus est infirmitate, et propterea debet, quemadmodum [Col. 0212A] et pro populo, ita etiam pro semetipso offerre pro peccatis (Hebr. V, 1). Et item idem: Si quis episcopatum desiderat, bonum opus desiderat (I Tim. III, 1). Ipse, inquit sanctus Gregorius (Reg. past. I, cap. 8), sibi testis est, quia episcopatum non appetit, qui non per hunc boni operis ministerium, sed honoris gloriam quaerit. Sacrum quippe officium non solum non diligit omnino, sed nescit, qui ad culmen regiminis anhelans, in occulta meditatione cognitionis caeterorum subjectione pascitur, laude propria laetatur, ad honorem cor elevat, rerum affluentium abundantia exsultat. Mundi ergo lucrum quaeritur sub ejus honoris specie, quo mundi destrui lucra debuerunt, cumque mens humilitatis culmen arripere ad elationem cogitat, quod foris appetit, intus immutat. [Col. 0212B] Et idem alibi de verbis Domini: Sicut misit me Pater, et ego mitto vos (Joan. XX, 21). Pater, inquit, Filium misit, qui hunc pro redemptione generis humani incarnari constituit: quem videlicet in mundo venire ad passionem voluit, sed tamen amavit Filium, quem ad passionem misit. Electos vero apostolos Dominus non ad mundi gaudia, sed sicut ipse missus est ad passiones in mundum mittit. Itaque dicitur: Sicut misit me Pater, et ego mitto vos, id est, ea vos charitate diligo, cum inter scandala persecutorum mitto, qua me charitate Pater diligit, quem venire ad tolerandas passiones fecit.

V. Ordinatis autem singulis episcopis in civitatibus singulis, non ad mundi gloriam, sed inter scandala [Col. 0212C] persecutorum, non licet eis mutare civitates in quibus sunt regulariter ordinati, nec transferri de civitate ad civitatem pro terrena cupiditate vel gloriae ambitione, sicut sanctus Gregorius in homilia Ezechielis prophetae tractat dicens (homil. 5): Thronus ejus, quin Dei, flamma ignis, rotae ejus ignis accensus (Dan. VII, 9). Hi enim qui animarum custodes sunt, et pascendi gregis onera susceperunt, mutare loca minime permittuntur. Sed quia uno in loco positi Divinitatis in se praesentiam portant et ardent, thronus Dei flamma ignis dicitur. Hi autem qui amore Domini in praedicatione discurrunt, rotae ejus ignis ardens sunt, quia cum ex ejus desiderio per varia loca discurrunt, unde ipsi ardent, et alios accendunt. Sicut B. Paulus gentium ordinatus apostolus, [Col. 0212D] totum ut ita dicamus mundum Evangelio Christi replevit, et rota Christi non uni civitati tantum praesedit, sed et multis civitatibus per suam praesentiam evangelizavit, ut sacra narrat historia, et per suas Epistolas confirmavit. Hinc et sacri canones Africani concilii decreverunt ut non liceat fieri rebaptizationem, reordinationem, vel translationem episcoporum; et si quilibet episcopus de civitate in qua ordinatus fuit ad aliam transierit civitatem, eamque invaserit, nisi ad propriam civitatem sponte vel commonitus redierit, liberum esse adversus eum rectorem adire provinciae, ut secundum statuta gloriosissimorum principum auctoritate judiciaria protinus excludatur. Sed et colligendum est [Col. 0213A] quam grande scelus fit hujusmodi translatio, quae rebaptizationi et reordinationi comparando conjungitur. De rebaptizatione autem, quam grande sit piaculum, in sacris canonibus, et in pontificum Romanorum decretis, specialiter autem in epistola Felicis papae ad universos episcopos per diversas provincias constitutos, quisquis legere voluerit invenire valebit. De reordinatione vero S. Gregorius in epistola ad Joannem Ravennensem ita dicit (lib. II, ep. 33): Illud, inquiens, quod dicitis, ut is qui ordinatus est iterum ordinetur, valde ridiculum est, et ab ingenii vestri consideratione extraneum: nisi forte quod exemplum ad medium deducitur, de quo et ille judicandus est, qui tale aliquid fecisse perhibetur. Absit enim a fraternitate vestra sic sapere. [Col. 0213B] Sicut enim baptizatus semel iterum baptizari non debet, ita qui consecratus est semel, in eodem iterum ordine non valet consecrari. De lapsis autem, qui ad ordinem cleri per ignorantiam vel ordinantium dissimulationem veniunt, et de presbyteris sine examine provectis, sacrum Nicaenum concilium, et decreta Gelasii ex eodem promulgata concilio, quid agendum sit patenter ostendunt.

VI. Si autem causa certae necessitatis vel utilitatis exegerit ut quilibet episcopus de civitate in qua ordinatus est ad aliam civitatem transferatur, synodali dispositione, vel apostolicae sedis consensione, apertissima ratione manifestum fieri debet, quia transfertur de civitate, in qua ordinatus fuit, ad aliam civitatem causa fidei, non temporalis commodi, [Col. 0213C] pro animarum lucro, non pro rerum temporalium quaestu, non suo vitio, sed aliorum repudio, necessitate persecutionis, non ardore ambitionis vel praesumptione propriae voluntatis; neque, ut dicit Apostolus, quisquam sumat sibi honorem sed qui vocatur a Deo tanquam Aaron (Heb. V, 4). Sicut et Christus non semetipsum clarificavit ut pontifex fieret, sed qui locutus est ad eum: Tu es sacerdos in aeternum secundum ordinem Melchisedech (Psal. CIX, 4). Aliud est enim mutare et aliud mutari, sicut aliud est ministrare et aliud ministrari. Unde et Dominus in Evangelio loquitur dicens: Non veni ministrari, sed ministrare (Matth. XX, 28). Non ergo, ut in decretis apostolicae sedis legimus, mutat sedem qui non mutat mentem, id est, qui non mutat qua [Col. 0213D] suscipi episcopatus debet, intentionem, ut transeat de civitate ad civitatem per cupiditatem et ambitionem.

VII. Nam ut de multis exempli gratia quaedam devocemus in medium, beatus Petrus causa fidei, ordinato pro se episcopo in Antiochia, insequens magum Simonem, Romam venit, in qua per viginti et quinque annos apostolatum et episcopatum gessit. Augustinus, a beato Gregorio papa causa fidei ad Anglos rota Christi directus, postquam ad praedicationem ejus gens illa fidem recepit, ab Arelatensi episcopo, jussione beati Gregorii episcopus est ordinatus, deinde ab eodem beato Gregorio in civitate regia ejusdem gentis accepto pallio archiepiscopus [Col. 0214A] est incardinatus. Sed postea sedem non mutavit sicut in epistola beati Gregorii qui legit invenire valebit. Et ut antiquiorum temporum exempla praetereamus, tempore Caroli principis, cum ordo ecclesiasticus et Christiana religio in istis Cisalpinis regionibus pene fuit abolita, Winfrit, cognomento Bonifacius a tertio papa Gregorio Romae fuit ordinatus episcopus, et pro animarum lucro in istas regiones directus. In quibus ejus praedicatione et sanctae conversationis exemplo cum ordo ecclesiasticus et religio coepit reparari, aliquandiu in civitate Agrippinensi Colonia sedit, et emergente necessitate atque utilitate ad Moguntinam civitatem translatus, ibi est archiepiscopus regulariter incardinatus, sed sedem postea non mutavit, sicut in epistolis [Col. 0214B] apostolicae sedis pontificum studiosus lector cognoscere praevalet.

VIII. De eo siquidem qui non suo vitio, sed alieno repudio, ad aliam in qua ordinatus non fuit civitatem transfertur, Antiocheni canones dicunt (can. 18) Si quis episcopus ordinatus ad parochiam minime cui est electus accesserit, non suo vitio, sed quod eum aut populus vitet, aut propter aliam causam, non tamen ejus vitio perpetratam, hic et honoris sit et ministerii particeps, dummodo nihil molestus Ecclesiae rebus existat, ubi ministrare cognoscitur. Quem etiam observare conveniet quidquid synodus perfecta provinciae judicando decreverit. Et hinc in Ancyrano concilio decretum est de his qui ad episcopatum provecti sunt, nec recepti (can. 17): [Col. 0214C] Si qui episcopi ordinati sunt, nec recepti ab illa parochia in qua fuerant denominati, voluerintque alias occupare parochias, et vim praesulibus earum inferre, seditiones adversus eos excitando, hos abjici placuit. Quod si voluerint in presbyterii ordine, ubi prius fuerant, ut presbyteri residere, non abjiciantur propria dignitate. Si autem seditiones commoverunt ibidem constitutis episcopis, presbyterii quoque honor talibus auferatur, fiantque damnatione notabiles. Dicit enim Antiochenum capitulum, quia regulae sacrae praecipiunt, ut nullis invitis detur episcopus, cleri et plebis et ordinis consensus et desiderium requiratur, et ille omnibus praeponatur, quem cleri plebisque consensus concorditer postularint, ne civitas episcopum non optatum aut contemnat, [Col. 0214D] aut oderit, et fiat minus religiosa quam convenit, cui non licuerit habere quem voluit.

IX. De eo qui necessitate persecutionis de civitate in qua ordinatus fuit transit ad civitatem, Sardicenses canones dicunt (can. 21): Ut si aliquis episcopus vim perpessus est, et inique expulsus pro disciplina et catholica confessione vel pro defensione veritatis, effugiens pericula, innocens et devotus ad aliam venerit civitatem, non prohibeatur immorari quandiu aut redire possit, aut injuria ejus remedium acceperit, quia durum est eum qui persecutionem patitur non recipi, etiam et larga benignitate humanitas ei est exhibenda. Et hinc S. Gregorius ad universos episcopos per Illyricum (lib. I, epist. 43): [Col. 0215A] Fratres coepiscoposque nostros, quos et captivitas diversarumque necessitatum angustiae comprimunt, debetis consolandos convicturosque vobiscum in ecclesiasticis sustentationibus libenter suscipere: non quidem ut per communionem episcopalis throni dignitas dividatur, sed ut ab Ecclesia juxta possibilitatem sufficientia debeant alimenta percipere. Sic et proximum in Deo et Deum in proximo diligere comprobamur. Nullam quippe eis nos in vestris Ecclesiis auctoritatem tribuimus, sed tamen eos vestris solatiis contineri summopere hortamur. Et haec novissima verba epistolae hujus concordant praemisso concilii Sardicensis capitulo.

X. Sed et persecutio pro qua episcopus de civitate ad civitatem transire possit vel debeat, attente [Col. 0215B] consideranda est, quam canones Sardicenses demonstrant (Can. 21). Si aliquis episcopus vim perpessus est, et inique expulsus pro disciplina et catholica confessione, vel pro defensione veritatis, effugiens periculum innocens et devotus ad aliam venerit civitatem, quia solent a catholicis haeretici vel schismatici seu criminosi persequi. Et sanctus Augustinus in epistola ad Honoratum episcopum ostendit (epist. 180): Restat, inquiens, ut nos, quorum ministerium quantulaecunque plebi Dei ubi sumus manenti, ita necessarium est, ut sine hoc eam non oporteat remanere, dicamus Domino: Esto nobis in Deum protectorem, et in locum munitum (Psal. XXX, 3). Sed hoc consilium tibi propterea non sufficit, ut scribis, ne contra Domini praeceptum [Col. 0215C] vel exemplum facere nitamur, ubi fugiendum esse de civitate in civitatem monet. Recolimus enim verba dicentis: Cum autem persequentur vos in civitate ista, fugite in aliam (Matth. X, 23). Quis autem credat ita fieri haec Dominum voluisse, ut necessario ministerio, sine quo vivere nequeunt, deserantur greges quos suo sanguine comparavit? Nunquid hoc fecit ipse, quando portantibus parentibus in Aegyptum parvulus fugit, qui nondum Ecclesias congregaverat, quas ab eo desertas esse dicamus? Nunquid quando apostolus Paulus, ne illum comprehenderet inimicus, per fenestram in sporta submissus est per murum, et effugit manus ejus (II Cor. XI, 33), deserta est quae ibi erat Ecclesia necessario ministerio, et non aliis fratribus ibidem constitutis quod oportebat [Col. 0215D] impletum est? Eis quippe volentibus hoc Apostolus fecerat, ut seipsum servaret Ecclesiae, quem proprie persecutor ille quaerebat. Faciant ergo servi Christi, ministri verbi et sacramenti ejus, quod praecepit sive permisit. Fugiant omnino de civitate in civitatem, quando eorum quisquam specialiter a persecutoribus quaeritur, ut ab aliis qui non ita requiruntur, non deseratur Ecclesia, sed praebeant cibaria conservis suis, quos aliter vivere non posse noverunt. Cum autem omnium, id est episcoporum et clericorum, est commune periculum, ii qui aliis indigent non deserantur ab his quibus indigent. Aut igitur ad loca munita omnes transeant, aut qui habent remanendi necessitatem, non relinquantur ab [Col. 0216A] eis, per quos illorum est ecclesiastica supplenda necessitas, ut aut pariter vivant, aut pariter sufferant quod eos paterfamilias volet perpeti. Quod si contigerit ut sive alii minus, alii majus, sive omnes aequaliter patiantur, qui eorum sint qui pro aliis patiantur apparent, illi scilicet qui cum se possent talibus malis eripere fugiendo, ne aliorum necessitatem desererent manere maluerunt. Hinc maxime probatur illa charitas quam Joannes apostolus commendat dicens: Sicut Christus pro nobis animam suam posuit, sic et nos debemus pro fratribus animas ponere (I Joan. III, 16). Nam qui fugiunt, vel suis devincti necessitatibus fugere non possunt, si comprehensi patiantur, ipsi non pro fratribus utique patiuntur. Qui vero propterea patiuntur, quia fratres qui eis [Col. 0216B] ad Christianam salutem indigebant, nolunt deserere, sine dubio suas animas pro fratribus ponunt. Et post aliquanta: Cur enim sibi putant indifferenter obtemperandum esse praecepto, ubi legunt de civitate in civitatem esse fugiendum, et mercenarium non exhorrent, qui videt lupum venientem, et fugit quoniam non est ei cura de ovibus? Et paulo post: Fugit Apostolus, cum a persecutore ipse proprie quaereretur, aliis utique necessitatem similem non habentibus, a quibus illic ministerium absit ut desereretur Ecclesiae. Sicut fugit S. Athanasius Alexandrinus episcopus, cum eum specialiter apprehendere Constantius cuperet imperator. Et aliquanto superius: Non enim quisquam est qui dicat ministros manere oportere, ubi jam non fuerit quibus [Col. 0216C] necesse sit ministrare.

Et hinc S. Gregorius in libro Moralium (lib. XXXI, cap. 14): Intueri libet illum sessoris sui calcaribus excitatum contra armatos hostes, quantus Paulum fervor accenderat, quando eum Ephesi ad irrumpendas theatri turbas zeli flamma rapiebat. Scriptum quippe est: Repleti sunt ira, et exclamaverunt dicentes: Magna Diana Ephesiorum. Et impleta est civitas confusione, et impetum fecerunt uno animo in theatrum (Act. XIX, 28), rapto Gaio et Aristarcho Macedonibus comitibus, atque mox subditur: Paulo autem volente intrare populum, non permiserunt discipuli. Quidam autem et de Asiae principibus, qui erant amici ejus, miserunt ad eum rogantes ne se daret in theatrum (ibid., 30). In [Col. 0216D] quibus profecto verbis agnoscimus quo impetu contra cuneos adversantes irrueret, nisi eum per amicos et discipulos charitatis frena tenuissent. Sed si obviare hostibus, si ultro pugnam petere, si nosmetipsos semper relinquere in cursu nostri fervoris debemus, quid est quod isdem praedicator egregius de semetipso fatetur dicens: Damasci praepositus gentis Aretae regis custodiebat civitatem Damascenorum ut me comprehenderet, et per fenestram in sporta dimissus sum per murum, et sic effugi manus ejus (II Cor. XI, 33). Quid est quod equus iste modo sponte armatorum cuneos impetit, et modo se ab armatis hostibus quasi trepidus abscondit, nisi hoc quod necesse est ut in ejus artificiosa virtute discamus, [Col. 0217A] adversariorum pugnam, et constanter aliquando appetere, et prudenter aliquando declinare. Necesse quippe est ut per omne quod agimus in mentis trutina positum hinc pondus, illinc fructum nostri laboris aestimemus. Et cum pondus fructum superat, laborem quisque innoxie declinat, dummodo se in aliis exerceat, in quibus lucro fructuum pondus laboris vincat. Cum vero subsequenti quantitate fructuum mensura laboris aut aequatur aut vincitur, labor non sine gravi culpa declinatur. Unde praedicator sanctus, cum Damasci valde obstinatas mentes persequentium cerneret, eorum noluit adversitati confligere, quia semetipsum, quem profuturum multis noverat, vidit posse deficere, et aut nullis se illic aut paucis prodesse. Secessum ergo a certamine [Col. 0217B] petiit, et pugnaturum felicius ad alia se bella servavit. Non enim loco virtus, sed locus virtuti defuit. Et idcirco fortissimus miles ab obsidionis angustia certaminis campum quaesivit. Ubi autem subjuganda regi proprio multa adversariorum colla conspexit, subire bellum vel cum morte non timuit. Sicut ipse cum Hierosolymam pergeret, cumque discipuli passionem illius per prophetiam praescitam prohiberent, sibimet ipsi attestatur dicens: Ego enim non solum alligari, sed et mori in Hierusalem paratus sum pro nomine Domini Jesu. Neque enim facio animam meam pretiosiorem quam me (Act. XXI, 13). Quia praedicator egregius, despectis potestatibus saeculi, nullos minarum sonitus pertimescit. Videamus alium equum Dei, quomodo terram sorbeat, quomodo [Col. 0217C] nullus eum turbae terror attingat. Scriptum est: Supervenerunt autem quidam ab Antiochia et Iconio Judaei, et persuasis turbis, lapidantes Paulum traxerunt extra civitatem, aestimantes eum mortuum esse. Circumdantibus autem eum discipulis, surgens intravit civitatem, et postera die profectus est cum Barnaba in Derben. Cumque evangelizassent civitati illi, et docuissent multos, reversi sunt Lystra, et Iconio, et Antiochia, confirmantes animos discipulorum (Act. XIV, 17). Perpendamus ergo quae hunc equum possent minae compescere, quando eum ab intentione sua non valet mors ipsa prohibere. Ecce lapidibus obruitur, nec tamen a veritatis sermone removetur. Occidi potest, superari non potest. Velut exstinctus extra urbem projicitur, sed intra urbem [Col. 0217D] die alio illaesus praedicator invenitur. O quam fortis huic viro inest firmitas! o quam victrix poena! o quam dominatrix patientia! Ad agendum repulsione provocatur, ad praedicandam salutem plagis erigitur, ad propellendam laboris lassitudinem poena refovetur. Sed et isdem beatus Gregorius in epistola ad Agnellum episcopum scribit (lib. XI, ind. 11, epist. 13): Quia igitur ob cladem hostilitatis, nec in civitate, nec in Ecclesia tua est cuiquam habitandi licentia, ideo te auctoritate nostra Terracinensi Ecclesiae cardinalem constituimus sacerdotem. Et in epistola ad Joannem episcopum (lib. XI, ind. 10, epist. 25): Te Joannem ab hostibus captivatae Lisitanae civitatis episcopum in Squillitana [Col. 0218A] Ecclesia cardinalem necesse duximus constituere sacerdotem, ut et susceptam semel animarum curam intuitu futurae retributionis impleas, et licet a tua Ecclesia sis hoste imminente depulsus, aliam quae pastore vacat debeas Ecclesiam gubernare. Ita tamen, ut si civitatem illam hostibus liberam effici, et Domino protegente ad priorem statum contigerit revocari, ad aliam in qua et prius ordinatus es Ecclesiam revertaris. Sin autem praedicta civitas continua captivitatis calamitate premitur, in qua a nobis incardinatus es debeas Ecclesia permanere.

XI. His auctoritatibus Actardus, Namnetensis episcopus, prius a Nominoio Brittonum duce de sua civitate expulsus, a domno rege Carolo, fugato eodem Brittonum duce, consilio episcoporum illum quem [Col. 0218B] in sede Namnetensi isdem tyrannus fecerat exordinari, in monasterio sancti Martini jussit exsulare, et Actardum in sede sua restitui. Postea autem a Salomone tyranno eumdem Actardum a civitate sua expulsum, in vacante Morinensi ecclesia concilii consensu concessit aliquandiu immorari, donec petentibus clero ac plebe provinciae Turonensis, et conhibentibus episcopis, ad provinciam suam rediit, et a pontifice apostolicae sedis in vacante metropoli fuit incardinatus. Qui Actardus non debuerat sedem suam mutare, si valeret ibi consistere, vel si alius aliquis esset, qui simili vel forte majori utilitate regulariter in Turonensi ecclesia posset ordinari, dicente Coelestino (epist. 1, ad episcopos per Viennen., etc.): Tunc alter de altera eligatur ecclesia, [Col. 0218C] si de civitatis ipsius clericis, cui est episcopus ordinandus, nullus dignus, quod evenire non credimus, poterit inveniri. Primum enim illi reprobandi sunt, ut aliqui de alienis ecclesiis merito praeferantur. Habeat unusquisque suae fructum militiae in ecclesia, in qua suam per omnia officia transegit aetatem: in aliena stipendia minime alter obrepat, nec aliis debitam alter sibi audeat vindicare mercedem.

XII. Quod autem isdem Actardus apposuit, ut utrasque sedes Turonensem scilicet et Namnetensem simul teneret, contra Chalcedonense concilium (can. X) egisse videtur, quo decretum est: Non licere clericum in duarum civitatum conscribi simul ecclesiis, et in qua initio ordinatus est, et ad quam confugit, quasi ad potiorem, ob inanis gloriae cupiditatem. [Col. 0218D] Hoc autem facientes revocari debere ad suam ecclesiam in qua primitus ordinati sunt, et ibi tantummodo ministrare. Si vero jam quis translatus est ex alia in aliam ecclesiam, prioris ecclesiae, vel martyriorum quae sub ea sunt, aut ptochiorum, aut xenodochiorum rebus in nullo communicent. Eos vero qui ausi fuerint, post diffinitionem magnae et universalis hujus synodi quidquam ex his quae sunt prohibita perpetrare, decrevit sancta synodus a proprio hujusmodi gradu recedere.

XIII. Quod autem quidam contra hoc capitulum hujus magnae et universalis synodi, quasi ex verbis beati Gregorii satagunt se munire, ut duas sedes simul tenere valeant, cum nulli Christiano sit [Col. 0219A] licitum, vel duas uxores simul, vel uxorem et concubinam insimul habere, diligenter verba ejusdem beati Gregorii in epistola ad Bacandum episcopum curent discernere, qua dicit, non de longius civitatulis a se invicem disparatis, sed de collimitaneis, et de tam cleri quam plebis imminutione destitutis, et rebus ac facultatibus desolatis. Et temporis necessitas nos, inquit (lib. I, epist. 8), perurget, et imminutio personarum exigit ut destitutis ecclesiis salubri ac provida debeamus dispositione succurrere. Et ideo quoniam ecclesiam Minturnensem funditus tam cleri quam plebis destitutam desolatione cognovimus, tuamque pro ea petitionem, quatenus Formianae ecclesiae, in qua corpus beati Erasmi martyris requiescit, cuique fraternitas tua [Col. 0219B] praesidet, adjungi debeat, piam esse ac justissimam praevidentes, necessarium duximus, consulentes tam desolationi illius, quam tuae ecclesiae paupertati, reditus supradictae ecclesiae Minturnensis, vel quidquid ei antiquo modernoque jure vel privilegio potuit potestve qualibet ratione competere, ad tuae ecclesiae jus potestatemque hac praecepti nostri auctoritate transmigrare. In cujus verbis quisque debet attendere, quia dicit quod temporis necessitas perurget, et imminutio exigit personarum, ut destitutis ecclesiis debeat succurrere, et necessarium ducit tam desolationi loci, quam paupertati ecclesiae consulere. Volunt etiam quidam, ex quorumdam novelli temporis adinventione, usurpare praesumptionem, quatenus liceat eis sedes suas [Col. 0219C] mutare, non causa utilitatis, sed superducto quasi velamento necessitatis, revera quidem ambitione cupiditatis; in qua commemorantur quidam de civitatibus ad civitates, et etiam de minoribus ad potiores translati fuisse episcopi, antequam hinc certae diffinitiones sacrorum canonum fuere praefixae, quas transgredi perniciosum est. Manifestum, sicut sanctus Hilarus papa ad Leontium et ad caeteros episcopos scribit dicens (epist. 11): Quia non minus in sanctarum traditionum delinquitur sanctiones, quam in injuriam ipsius Domini prosilitur. Et sanctus Coelestinus (epist. 11): Nulli sacerdotum suos liceat canones ignorare, nec quidquam facere, quod patrum possit regulis obviare. Quae enim a nobis res digna servabitur, si decretalium norma [Col. 0219D] constitutorum pro aliquorum libitu licentia populis permissa frangatur? Et sanctus Leo (epist. 1): Hoc admonitio nostra denuntiat, quod si quis fratrum contra haec constituta venire tentaverit, et prohibita fuerit ausus admittere, a suo se noverit officio submovendum, nec communionis nostrae futurum esse consortem, qui socius esse noluit disciplinae. Et sanctus Gelasius (epist. 6 ad universos episc.): Cumque nobis contra salutarium reverentiam regularum cupiamus temere nil licere, et cum sedes apostolica super his omnibus, favente Domino, quae paternis canonibus sunt praefixa, pio devotoque studeat tenere proposito, satis indignum est quemquam, vel pontificum, vel ordinum subsequentium, [Col. 0220A] hanc observantiam refutare, quam beati Petri sedem et sequi videat et docere, satisque conveniens sit, ut totum corpus Ecclesiae in hac sibimet observatione concordet, quam illic vigere conspiciat ubi Dominus Ecclesiae totius posuit principatum. Et item idem: Patres, inquit, nostri, catholici videlicet doctique pontifices, quidquid pro fide, pro veritate, pro communione catholica atque apostolica, secundum Scripturarum tramitem traditionemque majorum, facta semel congregatione sanxerunt, inconvulsum voluerunt deinceps firmumque constare, nec in hac eadem causa denuo quae praefixa fuerant retractari qualibet recenti praesumptione permiserunt, sapientissime pervidentes, quoniam si decreta salubriter cuiquam liceret iterare, [Col. 0220B] nullum contra singulos quosque prorsus errores stabile persisteret Ecclesiae constitutum, ac semper isdem furoribus redivivis omnis integra diffinitio turbaretur. Et Symmachus dicit (epist. 1, Aeonio): Ad ipsam sacrosanctam catholicam religionem pertinere, cujus omnis potestas infringitur, nisi universa quae a Domini sacerdotibus semel regulariter statuuntur perpetua sint. Quod alias contingere poterit, si successor decessoris actibus non tribuerit firmitatem, et roborando quae gesta sunt faciat rata esse quae gesserit. Et item idem (epist. eadem): Quanta vicariis beatissimi Petri apostoli judicabitur esse reverentia, si quae in sacerdotio praecipiunt, eisdem transeuntibus dissolvantur? Et item: Non potest ex parte firmum esse quod [Col. 0220C] generalitatis tangit injuriam, et quod quasi ad astructionem, magis autem ad destructionem positum est in adinventione praemissa. Unde sancti Patres Nicaeni capite secundo dicunt (can. 11): Quoniam plura aut per necessitatem, aut alias cogentibus hominibus adversus ecclesiasticam facta sunt regulam; et sanctus Leo papa capite quadragesimo quarto Decretalium suorum dicit, omittendum esse et inculpabile judicandum, quod necessitas intulit. Quam alienum a ratione et auctoritate astructionis hujus perniciosae permissionis sit, qui eadem capitula legit patenter agnoscit, quia illius secundi capituli Nicaeni concilii processus, quod perpere actum eatenus fuerat, ne deinceps quisque praesumat, cum magna interminatione prohibuit, et capitulum quadragesimum [Col. 0220D] tertium Leonis ab hac ratione penitus est alienum, sicut trigesimum octavum capitulum in decretis suis ad Anastasium Thessalonicensem episcopum, sed id ipsum capitulum evidenter ostendit. Sed et de his quae per necessitatem fiunt, potiusque usurpari videntur, sanctus Innocentius in decretis suis ad Rufum et Eusebium ac caeteros episcopos dicit (epist. 27): Pervideat ergo dilectio vestra hactenus talia transisse, et advertite quod utique ut dicitis necessitas imperavit, in pace jam ecclesias constitutas non posse praesumere. Et paulo post: Priora ergo dimittenda dico Dei judicio, et de reliquo maxima sollicitudine praecavendum. Videre igitur et mentis et corporis oculo qui haec adinvenerunt [Col. 0221A] debuerant Pauli sententiam qua dicit: Non enim sumus sicut plurimi adulterantes verbum Dei (II Cor. II, 17). Adulter, inquit beatus Gregorius (Moral. XVI, cap. 25), in carnali coitu non prolem sed voluptatem quaerit, et perversus quique ac vanae gloriae serviens recte adulterare verbum Dei dicitur, quia per sacrum eloquium non Deo filios gignere, sed suam scientiam desiderat ostentare. Quem enim libido gloriae ad loquendum trahit, voluptati magis quam procreationi operam impendit. Sic et qui pro opibus et facultatum copiis ac rebus terrenis Ecclesiam suam mutat, adulter merito vocatur, et inter adulteros deputabitur. Nam civitatem, in qua Comes inhabitat, et clerici ac laici nobiles, sed et ignobiles atque rustici laboratores, et etiam Judaei [Col. 0221B] ut fertur inhabitant, et in parochia sub nomine Christiano degunt, episcopum causa cupiditatis, aut ardore ambitionis deserere, et alteram sedem vacantem invadere, et cum illa in qua ordinatus fuit, et in qua sine periculo mortis degere valet, tenere, non solum turpe sed et periculosum atque perniciosum est, cum sacri canones etiam de vacante episcopo in Ecclesiam vacantem prosiliente decernant (conc. Antioch. can. 14), ut si quis episcopus vacans in ecclesiam vacantem prosiliat, sedemque pervadat absque integro perfectoque concilio, hic abjiciatur necesse est, etsi cunctus populus quem diripuit eum habere delegerit. Perfectum vero concilium illud est, ubi interfuerit metropolitanus antistes. Sed et de eo qui irrationabiliter et irregulariter civitatem [Col. 0221C] suam in qua ordinatus fuit deserit, et ad aliam transit, Sardicense concilium dicit (can. 1): Non minus mala consuetudo, quam perniciosa corruptela funditus eradicanda est, ne cui liceat episcopo de civitate sua ad aliam transire civitatem. Manifesta est enim causa qua hoc facere tentat, cum nullus in hac re inventus sit episcopus, qui de majore civitate ad minorem transiret: unde apparet avaritiae ardore eos inflammari, et ambitioni servire, et ut dominationem agant. Si omnibus placet, hujusmodi pernicies saevius et austerius vindicetur, ut nec laicam communionem habeat qui talis est. In hoc capitulo major et minor civitas, non solum pensanda est nomine, sed et possessione, sicut et avaritia non solum pecuniae est ac possessionis, sed etiam altitudinis. [Col. 0221D] In nomine Metropolitano avaritia dicitur, cum supra modum sublimitas ambitur: in possessione, videlicet in rerum ac facultatum copiositate, est avaritia, quam Apostolus idolorum servitutem appellat. Et sanctus Leo papa hoc sequens capitulum decrevit (epist. 88 Anastasio Thessal.), ut si quis episcopus civitatis suae mediocritate despecta administrationem loci celebrioris ambierit, et ad majorem se plebem quacunque ratione transierit, a cathedra quidem pellatur aliena, sed et carebit et propria, ut nec illis praesideat, quos per avaritiam concupivit, nec illis quos per superbiam sprevit. Suis igitur terminis quisque contentus sit, nec supra mensuram juris sui affectet augeri. Et item Sardicense concilium [Col. 0222A] dicit (can. 11): Ut etiamsi talis aliquis exstiterit temerarius, ut fortassis excusationem afferens asseveret quod populi litteras acceperit, cum manifestum sit potuisse paucos praemio et mercede corrumpi, eos qui sinceram fidem non habent, ut clamarent in Ecclesia, et ipsum petere viderentur episcopum, omnino has fraudes damnandas esse arbitror, ita ut nec laicam in fine communionem talis accipiat. Quia vero duabus metropolitanis sedibus unus metropolitanus episcopus regulariter praesidere non poterit, sanctus Bonifacius papa auctoritate Nicaeni concilii manifestat scribens ad Hilarium, Narbonensem episcopum (epist. 8): Nulli, inquiens, videtur incognita synodi constitutio Nicaenae, quae ita praecipit ut eadem proprie verba ponamus; per [Col. 0222B] unamquamque provinciam jus metropolitanos singulos habere debere, nec cuiquam duas esse posse subjectas, quod illi, quia aliter credendum non est, servandum sancto Spiritu suggerente sibimet censuerunt. Et post aliquanta: Quod idcirco dicimus, ut advertat charitas tua, adeo nos canonum praecepta servare, ut ita constitutio quoque nostra diffiniat, quatenus metropolitani sui unaquaeque provincia in omnibus rebus ordinationem semper exspectet. Cogunt, inquit Augustinus, multis invenire medicinas multorum experimenta morborum. Et quia, ut Daniel dicit: Pertransibunt plurimi, et multiplex erit scientia (Dan. 12, 4), pro temporum diversitate, et morborum varietate, atque hominum sanitate, quaedam conceduntur, sicut Noe et filiorum [Col. 0222C] jus usibus alimenta nova permissione concessa, deinde, per Moysem populo Judaeorum prohibita, rursusque nobis sunt ita concessa, ut quae Judaeis fuerunt vetita in pecoribus, nobis prohibeantur in moribus, sicut Dominus in Evangelio dicit: Audistis quia dictum est antiquis: ego autem dico vobis (Matth. V, 21). Quapropter quod licitum fuit, necessitate vel utilitate, de transmigrandis episcopis ab ecclesiis ad ecclesias ante sacrarum regularum praefixionem, postea intantum fuit, est, et erit illicitum contra easdem sacras regulas usurpare, ut sanctus Gregorius Nazianzenus, vir doctissimus, catholicissimus atque eloquentissimus, et vitae merito ac sapientiae doctrina venerandus, qui apud Graecos Theologus cognominatur, multorum decreto episcoporum, [Col. 0222D] ut in historiis ecclesiasticis legimus: de parva civitate Nazianzo Constantinopolim causa fidei translatus, quam per annos duodecim insignissime gubernavit, et ab haeresi Ariana gloriosissime liberavit, et dogma Nicaeni concilii quasi jam mortuum in eadem regia civitate suis expositionibus resuscitavit, agnoscens episcopos murmurare eo quod esset et alia civitate contra canones translatus ad aliam, vitare imo auferre fraternum volens scandalum, ne schisma in Ecclesiam introducere videretur, monente Apostolo: In omnibus exhibeamus nosmetipsos sicut Dei ministros, nemini dantes ullam offensionem, ut non vituperetur ministerium nostrum (II Cor. VI, 4), adveniente Constantinopolim Theodosio principe, pacifice [Col. 0223A] impetrata licentia, habitare ulterius in eadem civitate declinavit, sequens Domini sententiam dicentis ad Petrum, ut qui censum non debebant, exigentibus censum darent, quatenus scandalum devitarent. Qui scandalizaverit, inquit Dominus, unum de pusillis istis qui in me credunt, expedit ei ut suspendatur mola asinaria in collo ejus, et demergatur in profundum maris (Matth. XVIII, 6). Per molam quippe asinariam, ut sanctus Gregorius in Pastorali regula exponit (part. I, cap. 2), saecularis vitae circuitus ac labor exprimitur, et per profundum maris extrema damnatio designatur. Qui ergo ad sanctitatis speciem deductus, vel verbo caeteros destruit, vel exemplo, melius profecto fuerat ut hunc ad mortem sub exteriori habitu terrena acta constringerent, [Col. 0223B] quam sacra officia in culpa caeteris imitabilem demonstrarent: quia nimirum si solus caderet, utcunque hunc tolerabilior inferni poena cruciaret. Et item (part. III, cap. 5): Scire etenim praelati debent, quia si perversa unquam perpetrant, tot mortibus digni sunt, quot ad subditos suos perditionis exempla transmittunt. Unde necesse est ut tanto se cautius a culpa custodiant, quanto per prava quae faciunt non soli moriuntur. At si aliquis dixerit, non ego invado Ecclesiam ad quam multorum consensu episcoporum et plebis transmigro, penset sollicite, sicut et sanctus pensavit Nazianzenus Gregorius, quae, ut praemisimus, a sacris sunt praefixa canonibus, a quibus per contemptum deviare in schisma est ruere, sicut sanctus papa Hilarus patenter [Col. 0223C] ostendit (epist. 11): Non minus, inquiens, in sanctarum traditionum delinquitur sanctiones, quam in injuriam ipsius Domini prosilitur. Qua sententia beatus Hilarus papa haereticos et schismaticos pariter denotavit. Schismaticos quidem, in eo quod dixit, non minus in sanctarum traditionum sanctiones delinquitur, et haereticos, in eo quod dixit, quam in injuriam ipsius Domini prosilitur. Nam haeretici, ut S. Gregorius ex sententia apostoli Pauli qua dicit: Si tradidero corpus meum ut ardeat, charitatem autem non habeam, nihil mihi prodest (I Cor. XIII, 3), demonstrat (Mor. XVIII, cap. 14), prava de Deo sentiunt, schismatici recta de auctore tenent, sed unitatem cum fratribus in sanctarum traditionum sanctione non tenent: illi errore fidei, isti vero schismatis [Col. 0223D] perpetratione divisi sunt. Unde et in ipsa prima parte Decalogi utrarumque partium culpae reprimuntur, cum divina voce dicitur: Diliges Dominum Deum tuum ex toto corde tuo et ex tota anima tua, et ex tota virtute tua (Deut. VI, 5), atque mox subditur: Diliges proximum tuum sicut teipsum. Qui enim de Deo perversa sentit, liquet profecto quia Deum non diligit: qui vero de Deo recta sentiens, a sanctae Ecclesiae unitate divisus est, constat quia proximum non amat, quem habere socium recusat. Quisquis ergo ab hac unitate matris Ecclesiae, sive per haeresim de Deo perversa sentiendo, sive errore schismatis proximum non diligendo dividitur, charitatis hujus gratia privatur, de qua hoc quod praemisimus, Paulus [Col. 0224A] dicit: Si tradidero corpus meum ut ardeat, charitatem non habeam, nihil mihi prodest; ac si aperte diceret: Extra locum suum conflationis mihi ignis adhibitus tormento me cruciat, mundatione non purgat. Auro enim locus est in quo conflatur, id est unitas catholicae Ecclesiae, in qua baptismum, et opera bona, et etiam martyrium prodest, extra illam quippe, nec baptismus, nec opera bona, nec etiam martyrium proficit. Quia etiam cognati sunt haeretici et schismatici, et solemnibus orationibus sextae feriae ante Pascha monstratur. Hinc ergo, ut sanctus Coelestinus scribit (epist. 8 in fine), legem credendi lex statuat supplicandi. Sed et quam grave peccatum schisma sit, sanctus Augustinus in libro secundo de Baptismo (cap. 6) demonstrat, dicens: [Col. 0224B] Afferamus divinam stateram de Scripturis sanctis, tanquam de thesauris Dominicis, et in illa quid sit gravius appendamus: imo non appendamus, sed a Domino appensa recognoscamus, tempore illo quo Dominus priora delicta recentibus poenarum exemplis cavenda monstravit, et idolum fabricatum atque adoratum est, et propheticus liber ira regis contemptoris incensus et schisma tentatum, idololatria gladio punita est, exustio libri bellica caede et peregrina captivitate, schisma hiatu terrae sepultis auctoribus vivis, et caeteris coelesti igne consumptis: quis jam dubitaverit hoc esse sceleratius commissum, quod est gravius vindicatum?

Hinc et in decretis apostolicae sedis est scriptum: [Col. 0224C] Sicut enim justos ad aeternam vitam Dominus praedixit ituros, sic impios aeterno damnandos interitu: ut sicut non potest finiri beatitudo justorum, sic nec impiorum tormenta finiantur. Haec haereticis schismaticisque sunt. Et quia quidquid nunc gerit Ecclesia, mystice typus est futurorum, si gustabunt de pane coelesti, id est de suavitate divina, gehennae participes, haereticis schimaticisque damnatio est corporis et sanguinis Christi communio. Quisquis ergo assentit schismatico, schismaticus esse negari non poterit. Quod etsi omnes sacerdotes et mundus assentiat, damnatio consentientes involvit, non praevaricationem consensus absolvit. Non enim crimen minuitur, sed accrescit, cum generale fit ex privato. Hoc enim Deus omnium indicavit, qui [Col. 0224D] mundum peccantem generali diluvio interemit. Et sicut non potest, ut Gelasius scribit (epist. 10, ad Anastasium), perversitatis communicatore suscepto, non pariter perversitas approbari: sic non potest refutari perversitas complice sectatore perversitatis admisso, cum dicat Apostolus non solum qui non facienda faciunt reos videri, sed etiam qui consentiunt facientibus (Rom. I, 32). Legibus enim publicis criminum conscios, susceptoresque latrocinantium par judiciorum poena constringit, nec expers facinoris aestimatur, qui, licet ipse non fecerit, facientes tamen in familiaritatem foedusque receperit. Hinc ergo audiamus quomodo et Dominus vocet eos, qui in ovile ovium contra sacros canones [Col. 0225A] Spiritu Dei conditos insiliunt, id est regimen Ecclesiae rapiunt potius quam assequuntur, Qui non intrat, inquit, per ostium in ovile ovium, ascendit aliunde, hic fur est et latro (Joan. X, 1). De qualibus idem per prophetam dicit: Ipsi regnaverunt et non ex me principes exstiterunt, et non cognovi (Ose. VIII, 4). A se, inquit Gregorius (Pastor. I, cap. 1), et non ex arbitrio summi rectoris regnant, qui sua cupiditate accensi, culmen regiminis rapiunt potius quam assequuntur: quos tamen internus judex et provehit, et non cognoscit, quia quos permittendo tolerat, profecto perjudicium reprobationis ignorat. Timenda est igitur eis qui talibus favent a beato Gelasio ad sensum praemissa sententia Pauli, qua dicit: Non solum qui faciunt, sed qui consentiunt facientibus, [Col. 0225B] digni sunt morte (Rom. I, 32), quia, ut Leo dicit, in talium praelatione non est populis consulere, sed nocere, nec praestare regimen, sed augere discrimen.

XIV. Quod scripsisti, episcopum de quo agitur dicere ad excusandas excusationes in peccatis, quoniam sunt in civitate metropoli, in qua ordinatus fuerat, ministri ecclesiastici, qui indigentium necessitatibus possunt consulere, sed ipse non habet sufficientiam rerum ac facultatum, quibus in ea honorabiliter possit subsistere, unde se conatur excusare, inde magis videtur accusare, et cupiditatis atque cauterio ambitionis inurere, qui plus possessiones terrenas quam animarum lucra videtur acquirere. Debuerat enim in mente habere quod spiritus Paulo dixit, ut non exiret de civitate in qua [Col. 0225C] ei multus populus erat, sed constanter praedicaret. Quid enim scit, utrum multi de paganis illis, qui in eadem civitate habitant, sint a Deo praedestinati ad vitam, qui per praedicationem ejus oris et operis converti poterant, et ubi Christiani sunt salvari valerent, si in ea maneret, etiamsi necessitas eum ibidem taliter manere cogeret, sicut Paulus se mansisse apud Corinthios dixit: Ego, inquiens, in infirmitate et timore et tremore multo fui apud vos (I Cor. II, 3). Legat igitur decimam quartam beati Gregorii homiliam ex lectione sancti Evangelii, Ego sum pastor bonus (Joan. XI, 14), et inveniet qualiter ac quantum ab auctoritate et suo ordine deviaverit. Sed et scandalum in Ecclesia misit, sicut et quidam episcopi, etiam a longe praecedentibus temporibus, [Col. 0225D] scandalum pro sua quiete et voluptatibus in Ecclesiam intromiserunt, ordinantes chorepiscopos, et eis quae summis pontificibus conveniunt agere permittentes. Quos apostolica sedes saepius reprobavit, et apostolico mucrone recidit, sicut in decretalibus eorum qui voluerit recensere inveniet. Inter quos Damasus papa de talibus dicit episcopis (epist. 5 ad episc. Numidiae): Illi, inquiens, episcopi, qui talia sibi praesumunt, videntur mihi esse meretricibus similes, quae statim ut pariunt, infantes suos aliis nutricibus tradunt educandos, ut suam citius libidinem explere valeant. Sic et isti infantes suos, id est populos sibi commissos, aliis educandos tradunt, ut suas libidines expleant, id est pro suo libitu saecularibus [Col. 0226A] curis inhient, et quod unicuique visum fuerit liberius agant. Et alia, quae in suis locis lector invenire valebit. Sed et sicut in epistola beatae memoriae Nicolai papae ad quosdam episcopos Belgicae provinciae directa continetur, Graeci contra eum fremuerunt, quia ipse, sicut et praedecessores sui, sacerdotes ab uxoribus abstinere praecepit, volentes per canones statuere ut liceat illis uxores habere. Nos autem moderni et Gallicani episcopi, novos canones facere conamur, ut liceat nobis quod gravius est quam carnali commercio, spiritali adulterio, aut duas uxores, id est duas sedes simul habere, aut uxorem simul et concubinam tenere, vel vivente licet infirma uxore, id est Ecclesia nostra persecutione qualibet rebus ac possessionibus [Col. 0226B] imminuta, ad alterius copulam transmigrare. Cum sicut vir non habet potestatem corporis sui, sed mulier, quandiu uxor ejus licet infirma vivit, ita et episcopus non habet potestatem ecclesiam, videlicet plebem suam deserere, et alteram invadere vel usurpare, quandiu, sicut sanctus Augustinus dicit (epist. 180, Honorato), in ea residui sunt conservi sui, quibus praebeat cibaria, quos aliter vivere non posse novit. Quod si fecerit, tanto majus committit adulterium, quanto spiritaliter adulterat, et plebem suam adulterare facit, si alteri eo vivente et in sacerdotii incolumitate manente se junxerit, quia mulier non habet potestatem corporis sui, sed vir, quandiu vir ejus vivit, et plebem quam invaserit secum adulterare facit, ut beatus Innocentius in [Col. 0226C] decretis suis ostendit, loquens de repudio viri atque uxoris, quod merito intelligendum ac sequendum est de spiritali episcopi et Ecclesiae, in qua primum ordinatus fuit, conjunctione.

De his, inquit (epist. 11, ad Exuperium), requisivit dilectio tua, qui interveniente repudio alio se matrimonio copularunt, quos in utraque parte adulteros esse manifestum est. Qui viro vel uxore vivente, quamvis dissociatum videatur esse conjugium, ad aliam copulam festinarunt, neque possunt adulteri non videri, in tantum ut etiam hae personae quibus tales conjuncti sunt, etiam ipsi adulterium commisisse videantur, secundum illud quod legimus in Evangelio: Qui dimiserit uxorem suam et duxerit aliam, moechatur: similiter et qui dimissam duxerit, [Col. 0226D] moechatur (Matth. V, 21), et ideo omnes a communione fidelium abstinendos. At si uxor episcopi, ecclesia scilicet ac parochia ejus, fuerit qualibet oppressione persecutionis desolata, id est de solo elapsa, ut in ea non remaneant quibus necesse sit ministrare, licite valet episcopus ad vacantem aliam ecclesiam transmigrare, sicut supra verbis beatorum Augustini atque Gregorii est demonstratum. Et plebs episcopo suo viduata, id est vacans, carne vel regulariter defuncto sacerdotio episcopum viduatum, id est vacantem, regulariter potest suscipere, veluti Apostolus de muliere dicit: Mortuo, inquiens, viro, nubat cui vult, tantum in Domino (I Cor. VII, 39). Sanctus quippe Leo, inter praecipuos sedis Romanae, [Col. 0227A] ornatus praecipuus, de viro et muliere Apostoli sententiam exponens, quid per hanc conjunctionem intelligi voluerit patenter ostendit: Sacramentum hoc, inquiens, magnum est: ego autem dico in Christo et in Ecclesia (Ephes. V, 32). Utique duo sunt, Deus et homo, Christus et Ecclesia, quae de sponsi carne prodivit, et de latere Crucifixi manante sanguine et aqua, sacramentum redemptionis et regenerationis accepit.

Et idem alibi: Unde, inquit, cum societas nuptiarum ita ab initio constituta sit, ut praeter sexuum conjunctionem haberet in se Christi et Ecclesiae sacramentum, non ergo fornicetur quisquam, indebita voluntate abiens post uxorem legitimo et spiritali sibi sortitam conjugio, sed diligat et foveat eam, sicut [Col. 0227B] Christus Ecclesiam: neque post pastorem suum, in fide et in bonis operibus manentem, quem ordinante Deo legitima sorte suscepit, Ecclesia abiens fornicetur, sed in ea vocatione qua vocati sunt maneant, veluti sacrae Scripturae et traditiones ecclesiasticae praefixerunt. Si enim, quia concedente Apostolo unius uxoris vir assumi in sacerdotium jubetur, ut uxorem quam ante sacerdotium habuit castis foveat et tueatur auxiliis, et non eam destitutam debet relinquere, multo minus sacerdos destitutam, aut pro superinducta, vel cum superinducta deserere vel negligere, minime autem cum alia una cum ipsa debet moechari ecclesia: et sicut non adulterare verbum Dei, ita nec adulterare debet Ecclesiam suam. Nisi enim viri et uxoris legalis conjunctio [Col. 0227C] ad episcopi et ecclesiae sibi conjunctae mysterium pertineret, magnum Chalcedonense concilium defuncto suo episcopo viduatam ecclesiam non vocaret, cujus reditus penes oeconomum futuro reservari jubet episcopo, nec ab aliis quibusque, vel vivente vel defuncto cujuscunque civitatis episcopo usurpari, vel pessumdari: quod qui praesumpserint, verenda est illis sententia ejusdem sancti et universalis concilii, qua intentando decernit (can. 10): Eos, inquiens, qui ausi fuerint, post diffinitionem magnae et universalis hujus Synodi, quidquam ex his quae prohibita sunt perpetrare, decrevit sancta Synodus a proprio hujusmodi gradu recedere. Et de transgredientibus quae constituta sunt, item conjuncte dicit (can. 27): Si quidem clerici sunt, decidant gradu proprio; [Col. 0227D] si vero laici, anathematizentur. Sic etiam de rerum ac facultatum praesumptoribus, et aliorum conciliorum canones, et apostolicae sedis pontifices multoties decreverunt, quae non parvipendent qui irrefragabili Domini sententiae credunt, dicentis in Petro, et apostolis omnibus, et in eis illorum successoribus: Quaecunque ligaveris super terram, ligata erunt et in coelis (Matth. XVI, 19). Nam sicut Petrus respondit pro interrogatis a Christo apostolis omnibus, ita et Christus haec in Petro dixit apostolis, et successoribus eorum omnibus, quibus manet hoc privilegium, a quibus fertur ex apostolorum aequitate judicium, sicut sanctus Leo et Gregorius evidenter ostendunt. Unde sanctus Gregorius item dicit: [Col. 0228A] Christiani non sunt, qui ligamenta sanctae Ecclesiae vanis se aestimant conatibus solvere: ac per hoc nec absolutionem sanctae Ecclesiae, quam praestat fidelibus, veram putant, si ligaturas ejus valere non aestimant. Contra quos diutius disputandum non est, quia per omnia despiciendi et anathematizandi sunt, et unde se fallere veritatem credunt, inde in peccatis suis veraciter implicantur, eosque et ego et omnes catholici episcopi, atque universa Ecclesia anathematizamus, quia veritati contraria sentiunt, et contraria loquuntur.

Haec idcirco de rebus et facultatibus Ecclesiae viduatae sub oeconomo futuro reservandis Episcopo hic interposuimus, ut attendat de quo agitur episcopus, quia si nemini Christiano eas licet praesumere, [Col. 0228B] multo minus item episcopus, sine sui status periculo ac animae detrimento, ecclesiae invasae res et facultates praevalet usurpare. Sicut enim comes civitatis homo saecularis, et alii etiam saeculares, et majoris et minoris potestatis, habent unde in sua metropoli possint consistere, et comministri ejus ecclesiastici valent ibidem vivere; sic et ipse, nisi eum cupiditas et ambitio unde ejiceret, ibidem vel de operibus manuum, vel de decimis fidelium ac collatione presbyterorum, et si aliter non posset, vel sub censu, sicut Hierosolymis patriarcha, et viri religiosi ac fideles in Corduba, et in aliis civitatibus per Hispaniam faciunt, ibi valeret manere, et conservis in tempore tritici mensuram donare, id est verbum praedicationis impertire, et ministeria quae non nisi ab episcopis [Col. 0228C] ministris ecclesiasticis et plebibus possunt dependi, sicut sunt ordinationes ecclesiasticorum ministrorum, sicut est confectio sacri chrismatis, et consecratio olei exorcizati et ad infirmorum unctionem consecrati, sicut est confirmatio et consignatio baptizatorum, sicut est manus impositio et reconciliatio publice poenitentium, et velatio virginum, et alia quae per singula non necesse est computare: quae non nisi ab episcopis valent regulariter fieri, et in utrisque civitatibus, tanto spatio inter se distantibus, ab uno episcopo congruis temporibus non valent, imo nec debent, nec regulae permittunt exsequi. Quae etsi per tempora possunt in sua metropoli ab eo fieri, convincitur in ea posse immorari, et quae sibi a subditis competunt exsequi. Legat namque [Col. 0228D] secundam epistolam Pauli apostoli ad Corinthios, cum quanta difficultate atque cum quanto labore praedicationis ministerium fuerit exsecutus, qui praeter labores quos sustinuit in carceribus, in plagis supra modum, in mortibus frequenter, in flagellis, in lapidatione, in naufragiis, in itineribus saepe vexatus fuit, periculis fluminum, periculis latronum, periculis ex genere, periculis ex gentibus, periculis in civitate, periculis in solitudine, periculis in mari, periculis in falsis fratribus, in labore et aerumna, in vigiliis multis, in fame et siti, in jejuniis multis, in frigore et nuditate, praeter illa quae extrinsecus sunt, instantia quotidiana, sollicitudo omnium Ecclessiarum (II Cor. XI, 25, 26, 27, 28), et manibus suis laboravit, [Col. 0229A] quae necessaria sibi et suis fuerunt, ne quemlibet gravaret, et inveniet se a successione illius extorrem, cujus sequi detractat exemplum, et illorum constringi judicio, qui jam in coelis cum Deo regnant, et sancto Spiritu inspirati sacros canones per eumdem sanctum Spiritum protulerunt, quibus decernitur, ut hujusmodi nec in eo episcopos, ut supra scripsimus, habeatur, nec communionem laicam mereatur, sicut evidenter sanctus Leo apostolicae sedis pontifex in decretis suis iterato decernit (epist. 1, in fine): Hoc, inquiens, admonitio nostra denuntiat, quod si quis fratrum contra haec constituta venerit vel venire tentaverit, et prohibita fuerit ausus admittere, a suo se noverit officio submovendum, nec communionis nostrae futurum esse consortem, [Col. 0229B] qui socius esse noluit disciplinae. Ne quid vero sit, quod praetermissum a nobis forte credatur, omnia decretalia constituta, tam beatae recordationis Innocentii, quam omnium decessorum nostrorum, quae de ecclesiasticis ordinibus et canonum promulgata sunt disciplinis, ita a vestra dilectione custodiri debere mandamus, ut si quis in illa commiserit, veniam sibi deinceps noverit denegari.

XV. Cur enim non posset religiosus homo et episcopus ac continens, sine uxore et filiis, ita in civitate sua vivere, sicut saecularis homo comes, uxorem habens et liberos, etiam inter paganos vivit: praesertim cum alias possessiones et abbatias largitione domni regis habeat, unde sumptus habere valet, quibus ad Deo serviendum, et ministerium suum [Col. 0229C] exsequendum in plebe sibi commissa sufficere posset? Sed sunt, inquit Gregorius (hom. 14 in Ev.), nonnulli qui dum plus terrenam substantiam quam oves diligunt, merito nomen pastoris perdunt. De quibus protinus subditur: Mercenarius autem, et qui non est pastor, cujus non sunt oves propriae, videt lupum venientem, et dimittit oves et fugit (Joan. X, 12). Non pastor sed mercenarius vocatur, qui non pro amore intimo oves Dominicas, sed ad temporales mercedes pascit. Mercenarius quippe, qui locum quidem pastoris tenet, sed lucra animarum non quaerit, terrenis commodis inhiat, honore praelationis gaudet, temporalibus lucris pascitur, impensa sibi ab hominibus reverentia laetatur. Istae sunt etenim mercedes mercenarii, ut pro eo ipso quod in regimine [Col. 0229D] laborat, hic quod quaerit inveniat, et ab haereditate gregis in posterum alienus existat. (ibid., post aliqua.) Et lupus rapit et dispergit oves. Lupus venit et mercenarius fugit, quia malignus spiritus mentes fidelium in tentatione dilaniat, et is qui locum pastoris tenet, curam sollicitudinis non habet: animae pereunt, et ipse de terrenis commodis laetatur. Unde quia sicut beatus dicit Gelasius (epist. 10, ad Anastasium): Duo sunt quibus principaliter mundus hic regitur, auctoritas sacra pontificum et regalis potestas, sequendum est episcopis ac principibus terrae consilium hortantis, imo praecipientis Apostoli: Nolite, inquit, communicare operibus infructuosis tenebrarum, magis autem et redarguite [Col. 0230A] (Ephes. V, 11). Hinc sanctus Augustinus: Duobus modis non te maculat malus, si non consentias et si redarguas: hoc est non communicare, non consentire. Communicatur quippe, quando facto ejus consortium voluntatis vel approbationis adjungitur. Hoc ergo nos admonens Apostolus ait: Nolite communicare operibus infructuosis tenebrarum; et quia parum erat non consentire, si sequeretur negligentia disciplinae, Magis autem, inquit, et redarguite. Quid est nolite communicare? Nolite consentire, nolite laudare, nolite approbare. Quid est autem magis et redarguite? reprehendite, corripite, coercete. Nam et sanctum Africanum concilium eos qui negligunt loca ad suam cathedram pertinentia in catholicam unitatem lucrari, conveniri a diligentibus [Col. 0230B] vicinis episcopis, ut id agere non morentur, signanter cum diffinitione certissima praecipit, sicuti suo loco diligens lector inveniet. Et constat esse certissimum, quia iste civitatem suam, in qua remanent plures qui episcopali ministerio indigent, pro alia quietiore ac locupletiore mutaverit, et alterum loco suo ordinari permiserit, quia, ut supra ostendimus, duabus metropolitanis civitatibus praesidere non potest, non pro animarum lucro, sed pro temporali augmento cum spiritali suo detrimento hoc agat, quia, ut Leo dicit, non putabitur honor ille legitimus, qui fuerit contra divinae legis praecepta collatus. Fautores autem ac ordinatores hujusmodi sancti papae Simplicii percellit decretalis sententia qua dicit, Privilegium, inquiens, meretur [Col. 0230C] amittere qui permissa sibi abutitur potestate. Haec quantum pro tempore et occupatione licuit, et Dominus ad mentem mihi venire concessit, de his quae interrogaveras, Frater charissime, tibi respondere curavi. Quae si cuiquam displicuerint, non contra me sed contra se irascatur, quia contra verba divina nisi in malum suum irasci non poterit. Dum ergo est in via, id est in hac vita, concordet cum adversario suo cito, ne forte tradat eum adversarius suus judici, et judex tradat eum ministro, et minister mittat illum in carcerem, Amen, non exiet inde donec reddet novissimum quadrantem. Notum est vel parva de scripturis scientibus, quia in hoc loco adversarius noster dicitur sermo Dei, quoniam jubet contraria operibus nostris malis quae agimus: [Col. 0230D] Cui si non concordaverimus, justo Dei judicio per ministrum mittemur in carcerem, et non exiemus inde, donec reddamus novissimum quadrantem, id est, exsolvamus et minimum peccatum.



EPISTOLA XXXII. AD JOANNEM PAPAM, Caroli II imperatoris nomine. De judiciis et appellationibus episcoporum et presbyterorum.
(Apud eumdem, ex editione Moguntina Joan. Busaei.)

Sanctissimo ac reverentissimo Patri JOANNI summo pontifici et universali papae, CAROLUS gratia Dei imperator Augustus ac spiritalis filius vester.

[Col. 0231A] I. Antequam provinciae Transalpinae, propter seditiones et bella frequentia, progenitorum nostrorum temporibus, sacrarum legum ac regularum notitiam et observationem plene caperent, sicut postea per incrementa studio illorum ab hac sancta sede gratia Dei ceperunt, gloriosae memoriae avus noster Carolus imperator Augustus, diu per egregios ac praecipuae auctoritatis et sapientiae viros, de presbyteris ex criminibus diffamatis, qualiter judicari vel purgare se debeant perquisivit, et reperit, sicut in suae imperialis auctoritatis edictis, quae in alia schedula habemus scripta, posteris servanda reliquit, quaeque usque ad nostra tempora ex tunc in Transalpinis regionibus servata, et quando necessitas postulavit exsecuta fuerunt.

[Col. 0231B] II. In diebus autem domini et genitoris nostri piae memoriae Ludovici imperatoris, cum ipsa tepesci exsecutio aliquatenus coepit; apud papam Eugenium inde ab eo commonitio facta est. Qua de re synodum iisdem universalis papa convocans, inter alia generalia decreta promulgare curavit, quae Leo IV tempore fratris nostri Lotharii, et nepotis nostri Ludovici, observanda decrevit, sicut in gestis synodalibus, et in hujus sanctae Romanae Ecclesiae archivo haberi credimus, et ab hac sancta sede nostris decessoribus directa venerabili sanctione habemus. Cum autem non longe ante hos annos nepos noster Ludovicus Italiae imperator instinctu quorumdam contra nos se commovit, missae sunt nobis epistolae quasi ex apostolicae hujus [Col. 0231C] sedis auctoritate ac nomine, quas tenoris inconvenientia hanc sanctam et discretissimam sedem non misisse ostendit.

III. Et quoniam pravis saepius prava quam recta innotesci solent, nata hinc occasione, Transalpinarum regionum presbyteri, a suis episcopis de certis criminibus regulariter ab ordine sacerdotali dejecti, et poenitentiae subacti, sine licentia et conscientia primatum et episcoporum suorum, huc venire, et hinc epistolas, quae regulis non conveniunt, referre coeperunt. Quas non jussione apostolica, sed, ut assolet etiam in republica, propter multiplicia reclamatorum negotia, quorumcunque ministrorum quasi pia miseratione factas, et nos illius regionis putant episcopi. Quapropter quia, ut sanctus Augustinus [Col. 0231D] dicit (epist. 50, ad Bonifacium comitem), cogunt multas invenire medicinas multorum experimenta morborum, intermissis propter prolixitatem sacrararum legum capitulis praedecessorum nostrorum imperatorum, quibus ecclesiasticae regulae consonant, necessarium duximus pandere sanctissimae vestrae paternitati, ac summae auctoritati, qualiter regulas de honore in suo statu episcoporum, et de appellatione, si necessitas et ratio in dejectione illorum poposcerit, sed et de appellatione presbyterorum intelligimus, et intelligi a rectoribus Transalpinarum Ecclesiarum didicimus: quatenus ab hujus sanctae sedis auctoritate nostra sana, ut credimus, intelligentia confirmetur, a qua fidei ac [Col. 0232A] religionis sumpsit initium, et quotidie gratias Deo, sumit augmentum, et si quid male in agro Dominico pullulat, decreti vestri falce recidatur. Si etiam quorumcunque negligentia, vel praesumptione a praestitutis regulis est discessum, vestrae auctoritatis industria sit reformatum.

IV. Sicut Dei virtus Christus et Dei sapientia, ordinem ac dignitatem apostolorum et septuaginta discipulorum in carnis praesentia distinxit, ut lectio sancti Evangelii patenter ostendit: ita idem ipse, per quem reges regnant, et conditores legum justa decernunt, sacris legibus et canonibus, spiritu suo conditis, et totius mundi reverentia consecratis, ordinem et dignitatem episcoporum, qui locum in Ecclesia tenent apostolorum, et presbyterorum, qui [Col. 0232B] subrogantur loco septuaginta discipulorum, et in administratione et in honore, sicut et in Veteri Testamento inter summos pontifices et inter minoris ordinis sacerdotes discrevit. Quapropter ab omnibus honorandi ac venerandi sunt pro patribus nati filii, id est pro apostolis ordinati episcopi, et ordinis dignitate, et illius honore, qui eis apostolis dixit: Jam non dicam vos servos, sed amicos meos (Joan. XV, 15); et: Qui vos audit me audit, et qui vos spernit me spernit (Luc. X, 16); et de eis: Ite, nuntiate fratribus meis (Matth. XXVIII, 10). Et alia, quae de illorum veneranda honoratione sacrae Scripturae textus eloquitur.

V. Qui forte si aliqui temporalibus rebus sunt pauperes, et forte merito divites, pro certo autem [Col. 0232C] sunt ordine sacro sublimes, a nullo quolibet, sive ecclesiastica, sive saeculari potestate praedito, debent vilipendi, nec potentibus saeculi modo quocunque postponi, praecipiente omnibus apostolo Jacobo: Nolite in personarum acceptione habere fidem Domini nostri Jesu Christi gloriae (Jac. II, 1), quia non qui ditiores ad saeculum, hi in divino examine sunt meliores. Nonne, inquit, Deus elegit pauperes in hoc mundo, divites in fide, et haeredes regni, quod promisit diligentibus se? (ibid., 5.) et Paulus: Ignobilia et contemptibilia mundi elegit Deus, et reliqua. (I Cor. I, 28.) Et sanctus Gregorius in epistola ad Mauricium imperatorem (lib. IV, epist. 31): Sacerdotibus, inquit, non ex terrena potestate Dominus noster citius indignetur, sed excellenti consideratione, [Col. 0232D] propter eum cujus servi sunt, eis ita dominetur, ut etiam debitam reverentiam impendat. Nam in divinis eloquiis aliquando sacerdotes dii, aliquando angeli vocantur. Nam et per Moysem, de eo qui ad juramentum deducendus est, dicitur: Applica illum ad deos, id est ad sacerdotes. Et rursum scriptum est: Diis non detrahes (Exod. XXII, 8), scilicet sacerdotibus; et propheta ait: Labia sacerdotis custodiunt scientiam, et legem requirent ex ore ejus, quia angelus Domini exercituum est (Malach. II, 7). Quid ergo mirum si illos vestra pietas dignetur honorare, quibus in suo eloquio honorem tribuens, eos aut angelos, aut deos, ipse etiam appellat Deus? Ecclesiastica quoque testatur [Col. 0233A] historia quia cum piae memoriae Constantino principi in scripto oblatae accusationes contra episcopos fuissent, libellos quos acceperat incendit, dicens: Vos dii estis, a vero Deo constituti: ite, et inter vos causas vestras discutite, quia dignum non est ut nos judicemus deos. In qua tamen sententia, pie domine, sibi magis ex humilitate, quam illis aliquid praestitit ex reverentia impensa. Ante eum quippe pagani in republica principes fuerunt, qui verum Deum nescientes, deos ligneos et lapides colebant, et tamen eorum sacerdotibus maximum honorem tribuebant. Quid ergo mirum, si Christianus imperator veri Dei sacerdotes dignetur honorare, dum pagani, ut praediximus, principes honorem impendere sacerdotibus noverunt, qui diis ligneis et [Col. 0233B] lapideis serviebant? Et idem sanctissimus atque facundissimus et discretissimus, veraciterque in oculis Dei humillimus, in epistola ad Joannem episcopum Syracusanum, scribens de episcopo Constantinopolitano, inter alia dicit (lib. VII, epist. 64, ind. 11): Quod sedi apostolicae dicat se velle subjici, si qua culpa in episcopis invenitur, nescio quis ei episcopus subjectus non sit. Cum vero culpa non exigit, omnes secundum rationem humilitatis aequales sunt.

VI. Post Constantinum autem, quique Christiani imperatores, decessores ac praedecessores nostri, leges de episcoporum honore ac privilegio condiderunt. Proinde, Pater sanctissime, quia, ut sanctus Gelasius dicit (epist. 10, ad Anastasium), duo sunt [Col. 0233C] quibus principaliter mundus hic regitur, auctoritas sacra pontificum, et regalis potestas, ad quas appellari potest, et a quibus nemo permittitur appellare, sub oculis districti et aequissimi judicis Dei, qui sine personarum acceptione judicat, nostra ponderemus judicia: quia etsi plerumque existunt inter negligentes vel desides fratres, quae oporteat majore auctoritate curari, sic tamen est, ut sanctus Leo dicit (ep. 88, ad Anastasium), adhibenda correctio, ut semper sit salva dilectio, et plus erga corrigendos agat benevolentia quam severitas, plus cohortatio quam commotio, plus charitas quam potestas. Episcopos sane in suo statu manentes debita veneratione colamus, et a nobis eis competenti honore impenso, caeteris exemplum reverentiae [Col. 0233D] erga sacerdotalem ordinem praebeamus: quia si nos sacrum ordinem in personis eorum vilipendimus, qui velut in speculo, ad sumendum exemplum, in omnium, qui subjecti nobis sunt, oculis positi sumus, pro tantorum culpis a districto judice, summo videlicet pontifice et rege regum dijudicabimur, quot nostro facto delinquendi, quod absit, exempla praebuerimus. Sicut idem beatus Gregorius in Regula pastorali terribiliter intonat, dicens (part. I, cap. 5): Scire etenim praelati debent, quia si perversa unquam perpetrant, tot mortibus digni sunt, quot ad subditos suos perditionis exempla transmittunt. Unde necesse est, ut tanto se cautius a culpa custodiant, quanto per prava quae faciunt, non soli moriuntur, [Col. 0234A] sed aliorum animarum, quas pravis exemplis destruxerunt, rei sunt. Et contra, quot suo vel verbo, vel exemplo, vel quibus potestas est data correptionis correptione, quia saepe invitis bona praestantur, dicente summo patrefamilias ad servum, id est praelatorum chorum: Exi cito in vias et sepes, et compelle intrare, ut impleatur domus mea (Luc. XIV, 23), Domino lucrati fuerint, pro tantis gloriae coronam accipient, attestante Apostolo: Qui converti fecerit peccatorem ab errore viae suae, salvabit animam ejus a morte, et operiet multitudinem peccatorum (Jac. V, 20).

VII. Caeterum quia non est homo in terra qui faciat bonum et non peccet, et nec ipsi sine peccato fuerunt qui coelesti magisterio adhaerebant, dicente [Col. 0234B] Joanne: Si dixerimus quia peccatum non habemus, nosipsos seducimus, et veritas in nobis non est (I Joan. I, 8); et Jacobus apostolus dicit: In multis offendimus omnes (Jac. III, 2); et, ut Scriptura ostendit, in angelis reperta est nequitia (Job IV, 18); si necessitas cum multa ponderatione atque examinatione coegerit episcopos ab episcopis judicari, vel presbyteros ab episcopis a gradu ecclesiastico dejici, sicut in honore atque administratione, sic et in dijudicatione atque appellatione, discretionem auctoritas sacra distinxit, decernens, ut si necessitas et pondus legalis ac regularis accusationis exigit, episcopum judicari debere a suis judicibus episcopis, a quibus regulariter una cum primate provinciae potuit secundum Nicaenos et Antiochenos canones et decreta [Col. 0234C] sedis Romanae pontificum ordinari, congregatis una cum primate provinciae ipsius regionis episcopis secundum Sardicenses canones, atque a constituto, juxta Carthaginenses canones, duodecim episcoporum numero, si plures nequiverint congregari, canonice judicetur.

VIII. Et si isdem accusatus et judicatus episcopus, congregatis ejusdem regionis episcopis, de gradu suo dejectus apostolicam sedem appellaverit, et confugerit ad episcopum Romanae Ecclesiae, et ab eo se audiri voluerit post judicium, juxta Sardicenses canones (conc. Sard., can. 7), et decreta Innocentii ad Victricium, et Bonifacii ad Gallicanos episcopos, et Leonis ad Anastasium, scribendum est ab his qui causam examinarunt Romano pontifici. Et si judicaverit [Col. 0234D] renovandum esse judicium, renovetur, et det judices; si autem probaverit talem causam esse ut non refricentur ea quae acta sunt, quae decreverit confirmata erunt. Et si justum putaverit ut renovetur examen, scribere his dignetur episcopis, qui in finitima et propinqua provincia sunt, ut ipsi diligenter omnino requirant, et juxta fidem veritatis definiant. Quod si is qui rogat causam suam audiri iterum, deprecatione sua moverit episcopum Romanum, ut e latere suo presbyterum mittat, erit in potestate episcopi, et quid velit, et quid aestimet. Et si decreverit mittendos esse, qui praesentes cum episcopis judicent, habentes ejus auctoritatem a quo destinati sunt, erit in suo arbitrio. Si vero crediderit [Col. 0235A] episcopos sufficere, ut negotio terminum imponant, faciet quod sapientissimo consilio judicaverit. Interim tamen alter episcopus in cathedra depositi episcopi post appellationem ejus non ordinetur, antequam causa ejus fuerit in judicio episcopi Romani determinata.

IX. Quae constitutio appellationis ad apostolicam sedem non discordat a sacra et mystica Nicaena synodo, de qua magnus Leo papa ad Anatolium scripsit (epist. 56). Illa, inquiens, Nicaenorum canonum per sanctum vere Spiritum ordinata conditio in nulla unquam parte est solubilis. Nulla sibimet de multiplicatione congregationis synodalia concilia blandiantur, neque trecentis illis decem atque octo episcopis quantumlibet copiosior numerus sacerdotum [Col. 0235B] comparare se audeat vel praeferre, cum tanto divinitus privilegio Nicaena sit synodus consecrata, ut sive per pauciores, sive per plures ecclesiastica judicia celebrentur, omni penitus auctoritate sit vacuum, quidquid ab illorum fuerit constitutione diversum. De cujus privilegio et B. Ambrosius dicit (lib. I de Fide, c. 9); Non humana industria, non compositione aliqua, trecenti decem et octo episcopi ad concilium convenerunt: sed ut in numero eorum, per signum suae passionis et nominis, Dominus Jesus suo se probaret adesse concilio, crux in trecentis, Jesu nomen in decem et octo est sacerdotibus. Et mihi, inquit Hilarius (De synod., in fine), ille ipse numerus hic sanctus est, in quo Abraham victor regum impiorum, ab eo qui aeterni sacerdotii [Col. 0235C] est forma benedicitur. Et hinc item beatus Leo papa ad Anatolium (epist. 56, post superiora); Sancti illi et venerabiles Patres, qui in urbe Nicaena, sacrilego Ario cum sua impietate damnato, mansuras usque in finem mundi leges ecclesiasticorum canonum condiderunt, et apud nos in toto orbe terrarum in suis constitutionibus vivunt, et si quid usquam aliter quam illi statuere praesumitur, sine cunctatione cassatur.

X. Quod sanctum et mysticum concilium praecipit (can. V): De his qui communione privantur, ut sive ex clero, sive ex laico ordine, ab episcopis per unamquamque provinciam sententia regularis obtineat, ut hi qui abjiciuntur, ab aliis non recipiantur: requiratur autem, ne pusillanimitate, aut [Col. 0235D] contentione, vel alio quolibet episcopi vitio, videatur a congregatione seclusus. Ut hoc ergo decentius inquiratur, bene placuit annis singulis per unamquamque provinciam bis in anno concilia celebrari, ut communiter, omnibus simul episcopis congregatis provinciae, discutiantur hujusmodi quaestiones, et sic, qui suo peccaverunt evidenter episcopo, excommunicati rationabiliter ab omnibus aestimentur, usquequo vel in communi, vel episcopo placeat humaniorem pro talibus ferre sententiam.

XI. Cujus sanctae synodi constitutionem Sardicenses canones non convellunt (cap. 7), qui cum pontificis Romani vicario vel arbitrio causam episcopi in provinciali synodo judicati, etiam episcoporum [Col. 0236A] arbitrio vel judicio qui eum judicaverunt, cum episcopis qui in finitima et propinqua provincia sunt praecipiunt terminari, quatenus sive in manenda, sive in immutanda sententia, juxta Nicaenos canones commune sit placitum. De quibus sacris canonibus Nicaenis Africanum concilium ad sanctum Coelestinum papam scribens (cap. 105), Prudentissime, inquit, justissimeque providerunt, quaecunque negotia in suis locis ubi orta sunt finienda, nec unicuique provinciae gratiam Spiritus sancti defuturam, qua aequitas a Christi sacerdotibus et prudenter videatur, et constantissime teneatur.

XII. Beatus quoque Innocentius ad Victricium Rothomagensem episcopum duo capitula magni concilii Nicaeni: De his videlicet qui communione privantur [Col. 0236B] ex clero; et aliud: Ut per singulas provincias suis privilegia serventur Ecclesiis; et capitulum Sardicensis concilii de episcoporum ad apostolicam sedem appellatione, uno capitulo sagaciter atque patenter explicat, dicens (epist. 1 Innocent.): Si quae autem causae vel contentiones inter clericos tam superioris gradus, quam etiam inferioris, fuerint exortae, placuit ut secundum synodum Nicaenam, congregatis omnibus ejusdem provinciae episcopis, judicium terminetur; nec alicui liceat, sine praejudicio tamen Romanae Ecclesiae, cui in omnibus causis debet reverentia custodiri, relictis his sacerdotibus qui in eadem provincia Dei Ecclesiam nutu divino gubernant, ad alias convolare provincias. Quod si quis forte praesumpserit, et ab officio cleri submotus, [Col. 0236C] et injuriarum reus ab omnibus judicetur. Si autem majores causae in medio fuerint devolutae, ad sedem apostolicam, sicut synodus statuit, et beata consuetudo exigit, post judicium episcopale referantur. In eo enim quod dicit, ut secundum synodum Nicaenam, congregatis ejusdem provinciae episcopis de exortis causis judicium terminetur, capitulum Nicaeni concilii de excommunicatis explanat: In eo quod ad alias quemcunque de ecclesiastico ordine prohibet convolare provincias, aliud capitulum Nicaeni concilii explicat, quod jubet, ut per singulas provincias suis privilegia serventur Ecclesiis, sine praejudicio tamen Romanae Ecclesiae: ut si majores causae, quarum una est de episcopi judicati appellatione, in medio fuerint devolutae, ad sedem apostolicam, [Col. 0236D] sicut synodus, quin Sardicensis, statuit, et vetus consuetudo exigit, post judicium episcopale referantur. Scilicet, ut aut juxta praemissum septimum Sardicensis concilii capitulum, appellantis episcopi causa in provincia, in qua fuit exorta, diffiniatur, aut judicium episcoporum provinciae, secundum decreta Bonifacii, apostolicae sedis auctoritate confirmetur, et sicut Leo scripsit, ejusdem sedis sententia roboretur. Quia vero sanctus Innocentius non Nicaenam, sed Sardicensem synodum de appellatione episcopi ad sedem apostolicam in auctoritatem traxit, qui utrasque synodos legit, aperte intelligit.

XIII. Sacrae leges ac regulae, presbyteros et caeteros [Col. 0237A] inferioris gradus clericos, non alibi quam apud suos episcopos praecipiunt accusari: a quibus, sicut Africae provinciae canones decernunt, eorum causa debet audiri, et sicut sanctus Gregorius constituit, cum presbyteris vel clericis suae parochiae judicari. Qui forte si de judiciis episcoporum suorum questi fuerint, ad quos eis sit provocandum, de appellatione presbyterorum ac diaconorum ad vicinos et finitimos episcopos, papa Zosimus in commonitorio per Faustinum episcopum et Philippum ac Asellum presbyteros directo Carthaginensi concilio, in concilio Sardicensi capitulo decimo septimo continetur hoc modo, Osius episcopus dixit (cap. 17): Quod me adhuc movet, reticere non debeo. Si episcopus quis forte iracundus, quod esse [Col. 0237B] non debet, cito et aspere commovetur adversus presbyterum sive diaconum suum, et exterminare eum de Ecclesia voluerit, providendum est, ne innocens damnetur, aut perdat communionem, et ideo habeat potestatem is qui abjectus est, ut episcopos finitimos interpellet, et causa ejus audiatur, et diligentius tractetur: quia non oportet negari ei audientiam roganti. Et ille episcopus, qui juste aut injuste eum abjecit, patienter accipiat ut negotium discutiatur, ut vel probetur sententia ejus a plurimis, vel emendetur. Tamen priusquam omnia diligenter et fideliter examinentur, eum qui fuerat a communione separatus, ante cognitionem nullus debet praesumere ut eum communioni societ. Hi vero, qui conveniunt ad audiendum, si viderint [Col. 0237C] clericorum esse fastum et superbiam, quia non decet ut episcopus injuriam vel contumeliam patiatur, severioribus eos verbis castigent, ut obediant honesta praecipienti episcopo; quia sicut ille clericis sincerum exhibere debet amorem charitatis, ita quoque vicissim ministri infucata debent episcopo suo exhibere obsequia.

XIV. Nec hoc capitulum Sardicensis concilii dissentire videtur a capitulo Nicaeni concilii, quo expressius et apertius, quam Sardicense concilium, decrevit de his qui communione privantur a proprio episcopo, sicut supra posuimus, et de privilegiis singulorum metropolitanorum dicens (can. 6): Antiqua consuetudo servetur per Aegyptum, Libyam et Pentapolim: ita ut Alexandrinus episcopus [Col. 0237D] horum omnium habeat potestatem, quia et urbis Romae episcopo parilis mos est. Similiter autem et apud Antiochiam, caeterasque provincias, suis privilegia serventur Ecclesiis. Quod exponit Antiochena synodus dicens (can. 9): Per singulas regiones convenit episcopos nosse, metropolitanum episcopum sollicitudinem totius provinciae gerere. Propter quod ad metropolim omnes undique, qui negotia videntur habere, concurrant. Et Constantinopolitanum concilium dicens (can. 1): Ut illa quae sunt per unamquamque provinciam, ipsius provinciae synodus dispenset, sicut Nicaeno constat decretum esse concilio.

XV. Et hinc Innocentius ad Alexandrum Antiochenum [Col. 0238A] episcopum (epist, 30): Revolventes, inquit, auctoritatem Nicaenae synodi, quae una omnium per orbem terrarum mentem explicat sacerdotum, quae censuit de Antiochena Ecclesia cunctis fidelibus, ne dixerim sacerdotibus, esse necessarium custodire, qua super dioecesim suam praedictam Ecclesiam, non super aliam aliquam provinciam, recognoscimus constitutam. Et Bonifacius papa ad Hilarium Narbonensem (epist. 111): Nulli, inquit, videtur incognita synodi Nicaenae constitutio, quae ita praecipit, ut eadem proprie verba ponamus, per unamquamque provinciam jus metropolitanos singulos habere debere, nec cuiquam duas esse subjectas. Quod illi, quia aliter credendum non est, servandum Spiritu sancto suggerente sibimet censuerunt. Quod [Col. 0238B] idcirco dicimus, ut advertat charitas tua, adeo nos canonum praecepta servare, ut ita constitutio quoque nostra diffiniat, quatenus metropolitani sui unaquaeque provincia in omnibus rebus ordinationem semper exspectet. Et his consonanter Coelestinus (ep. 11, per Viennen. et Narbon.): Juxta decreta, inquit, canonum, unaquaeque provincia suo metropolitano contenta sit, ut decessoris nostri data ad Narbonensem episcopum continent constituta. Nec usurpationi locus alicui sacerdoti in alterius concedatur injuriam. Sit concessis sibi contentus unusquisque limitibus, alter in alterius provincia nihil praesumat. Et Leo ad Maximum episcopum (epist. 66: Etsi, inquit, diversa nonnunquam sunt merita praesulum, jura tamen permanent sedium.

[Col. 0238C] XVI. Et Antiochenum concilium, a magna synodo Chalcedonensi actione duodecima favorabiliter collaudatum, sequens decreta Nicaeni concilii (can. 6): Si quis, inquit, a proprio episcopo communione privatus est, non ante suscipiatur ab aliis, quam suo reconcilietur episcopo aut certe ad synodum quae congregatur occurrens pro se satisfaciat, et persuadens concilio sententiam suscipiat alteram. Haec autem diffinitio maneat circa laicos, et presbyteros, et diaconos, omnesque qui sub regula esse monstrantur. Et loquens de conciliis capitulo vigesimo, dicit: In ipsis conciliis adsint presbyteri, et diaconi, et omnes, qui se laesos existimant, et synodi experiantur examen. Nullis vero liceat apud se celebrare concilia, praeter eos quibus metropolitana jura videntur [Col. 0238D] esse commissa. Et capitulo decimo sexto: Perfectum vero concilium illud est, ubi interfuerit metropolitanus antistes.

XVII. Appellantes autem presbyteri, vel diaconi, a quibus et qualiter sint judicandi, sacri Carthaginenses canones capitulo vigesimo et capitulo vigesimo octavo evidenter ostendunt. Ubi autem inter accusatores et accusatos causa debeat agitari, Carthaginense concilium statuit, dicens (can. 30): Ut accusatus, vel accusator, in eo loco, unde est ille qui accusatur, locum sibi eligat proximum, quo non sit difficile testes producere, ubi causa finiatur. Et hinc leges dicunt: Criminum discussio ibi agitanda est, ubi crimen admissum est. Nam alibi criminum [Col. 0239A] reus prohibetur audiri. Et item: Si quis adversarium, aut repetitione, aut criminis objectione pulsaverit, provincia, in qua consistit ille qui pulsatur, suas exerat actiones, nec aestimet adversarium suum alibi aut longius pertrahendum. Illi vero qui pulsatus fuerit, si judicem suspectum habuerit, liceat appellare, scilicet ecclesiasticis ad finitimos episcopos, ut Sardicenses et Carthaginenses canones, ut praemisimus, decreverunt, vel ad provincialia concilia, sicut sacri Nicaeni et Antiocheni canones constituerunt, et sicut Africanum concilium in epistola ad Coelestinum papam ostendit (cap. 105): Unicuique, inquiens, concessum est, si judicio offensus fuerit cognitorum, ad concilium suae provinciae, vel etiam universale provocare. Nisi forte quisquam [Col. 0239B] est, qui credat unicuilibet posse Deum nostrum examinis inspirare justitiam, et innumerabilibus congregatis in concilium sacerdotibus denegare, aut quomodo ipsum transmarinum judicium (quod tantumdem est, Transalpinum), ratum erit, ad quod testium necessariae personae, vel propter sexus, vel propter senectutis infirmitatem, vel multis aliis incurrentibus impedimentis, adduci non poterunt?

XVIII. A judicibus autem, sive quos juxta Africanos canones primates dederint, sive quos ipsi vicinos ex consensu delegarint, causa finienda regulariter provocari non potest. Et sanctus Gregorius in epistola ad Gallicanos episcopos (lib. XI, epist. 110): Nec hoc, inquit, in hac sollicitudinis parte relinquimus, quod de habendis per parochias conciliis [Col. 0239C] Patrum providentia utilitatis causa sancitum est. Unde ne qua inter fratres dissensio, ne qua inter praepositos et subjectos sint fomenta discordiae, in unum sacerdotes convenire necesse est, ut de incidentibus causis disceptatio, et sit salubris de ecclesiastica observatione collatio; quatenus dum per hoc et praeterita corriguntur, et regulam futuram suscipiunt, omnipotens ubique Dominus fratrum concordia collaudetur: cujus vobis adesse praesentiam, si haec observabitis, scitote, quia scriptum est: Ubi fuerint congregati duo vel tres in nomine meo, ibi sum in medio eorum (Matth. XVIII). Si ergo adesse dignatur ubi duo vel tres fuerint, quanto minus non deerit, ubi plures convenerint sacerdotes? Et quidem, quia de adhibendo bis in anno concilio [Col. 0239D] Patrum sit regulis statutum, non latet; sed ne forte aliqua impleri hoc necessitas non permittat, semel tamen sine excusatione aliqua decernimus congregari, ut exspectatione concilii nihil pravum, nihil praesumatur illicitum. Nam plerumque, etsi non amore justitiae, metu tamen examinis, abstinebitur ab hoc quod omnium notum est posse displicere judicio.

XIX. Haec itaque Transalpinis Ecclesiis, earumque rectoribus, a sede apostolica, de appellatione episcoporum ad hanc sedem apostolicam, et de presbyterorum ac diaconorum appellatione, si de judiciis episcoporum suorum questi fuerint, ad comprovinciales synodos, et dijudicatione regulari eorum in [Col. 0240A] iisdem synodis, ante longissimae aetatis annos usque ad nostra tempora servata, et a decessoribus ac praedecessoribus eorum secuta et exsecuta fuerunt. Quae si etiam illis servata, et ab eis secuta et exsecuta non fuerint, nihil prodest eos secundum sacros canones et decreta sedis Romanae pontificum, pro accusatis presbyteris de manifestis criminibus comprovinciales episcoporum synodos frequentare, sed faciet licenter quisque presbyterorum quodlibet, unde si fuerit redargutus, veniat Romam.

XX. Et quia pro singulis presbyteris episcopi Transalpini regulariter judicatis missos dirigere, et actionum documenta scribere non valent, nec testium necessarias personas, vel propter sexus, vel propter senectutis infirmitatem, vel pro multis aliis impedimentis, [Col. 0240B] huc producere, fiducialiter poterit mentiens quique innocentiam suam asserere, cum non erit qui mendacia ejus possit refellere. Unde, sicut praemisimus, legum et canonum conditores, prudentissime justissimeque viderunt, quaecunque negotia in suis locis, ubi orta sunt, finienda, et per expressa regularum judicia discretissime judicanda, et post judicium conservanda. Maxime de subintroductione contra regulas mulierum: pro qua ab episcopis Transalpinis presbyteri regulariter judicati ad hanc sanctam Romanam sedem insciis suis episcopis veniunt, et eis epistolas eorum refragantes judicia deferunt, eosque vel comministros illorum ad hanc sedem ad conquerendum contra eos venire praecipiunt, quod nullis antiquorum legibus vel patrum [Col. 0240C] regulis decretum fuisse legimus.

XXI. Quas epistolas sacris regulis obvias, ut in praefatione hujus opusculi commemoravimus, nec auctoritate apostolica fuisse missas, sed compilatas quorumcunque vafricia credimus. Non enim sibi ipsi sedes apostolica potest esse contraria vel diversa. De qua Gelasius papa dicit (epist. 11 ad Dardan.): Confidimus, quod nullus jam veraciter Christianus ignoret, uniuscujusque synodi constitutum, quod universalis Ecclesiae probavit assensus, nullam magis exsequi sedem prae caeteris oportere, quam primam, quae et unamquamque synodum, et sua auctoritate confirmat, et continuata moderatione custodit, pro suo scilicet principatu, quem beatus Petrus apostolus Domini voce perceptum, Ecclesia nihilominus [Col. 0240D] subsequente, et tenuit semper, et retinet. Et item (epist. 1): Cumque nobis contra salutarium reverentiam regularum cupiamus temere nil licere, et cum sedes apostolica superior his omnibus, favente Domino, quae paternis canonibus sunt praefixa pio devotoque studeat tenere proposito, satis indignum est, quemquam vel pontificum vel ordinum subsequentium hanc observantiam refutare, quam beati Petri sedem et sequi videat, et docere, satisque conveniens sit, ut totum corpus Ecclesiae in hac sibimet observatione concordet, quam illic vigere conspiciat, ubi Dominus Ecclesiae totius posuit principatum. Potest enim fieri ut illi qui in vicinis parochiis sunt hujus sanctae Romanae Ecclesiae, quique [Col. 0241A] juxta sacras regulas, ad manus impositionem, et ad synodos huc convenire solent, ipsi pro reclamatione contra presbyterorum suorum ad praefatam examinationem conveniant, sicut sacri canones ac leges praecipiunt, ut ad primatem uniuscujusque provinciae, qui negotia videntur habere concurrant, vel ad synodum, qui se laesos existimant, quo non sit difficile testes producere, invitentur. Transalpinis autem, et aliis, qui in similiter longinquis regionibus commorantur, apostolica sedes, et sacrorum canonum promulgatores, loquente in eis sancto Spiritu, quae sunt unicuique provinciae possibilia et auctoritati convenientia, atque paci Ecclesiae congruentia, tenenda et exsequenda discretissime praefixerunt.

[Col. 0241B] XXII. Legimus etiam, quamvis rarissime, praeceptum a sede apostolica, quosdam de longinquioribus parochiis specialis dioeceseos Romani pontificis, ad cujus sollicitudinem universalis Ecclesia pertinet, propter contumaces contentiones aliquos invitatos fuisse: sed de Transalpinis regionibus, quibus decreta privilegia servari debent, tale quid pro presbyterorum et diaconorum appellatione a sede apostolica praeceptum fuisse non legimus. De ecclesiasticis nihilominus privilegiis in epistolis beati Gregorii legimus ad Dominicum Carthaginensem episcopum (lib. XI, epist. 39): Vestra fraternitas, inquit, hoc postposita dubitatione retineat, quia sicut nostra defendimus, ita singulis quibusque Ecclesiis sua jura servamus. Nec cuilibet, favente Christi gratia, ultra [Col. 0241C] quam meretur impertior, nec ulli hoc quod sui juris est ambitu stimulante derogabo; sed fratres meos honorare per omnia cupio, sicque studeo eos in honorem subvehi, dummodo non sit, quod alteri jure ab altero possit opponi. Et alibi idem hinc dicit (lib. XI, epist. 37): Quod vero dicitis, vestris temporibus debere servari quae a meis quoque decessoribus tradita atque custodita sunt, absit hoc a me, ut statuta majorum consacerdotibus meis in qualibet Ecclesia infringam, quia mihi injuriam facio, si fratrum meorum jura perturbo.

XXIII. Tandem hinc, praeter antiquas regularum ac legum constitutiones, in promptu habemus synodalia capitula apostolicorum, Eugenii, anno imperii decimo tertio domni et genitoris nostri Ludovici, et [Col. 0241D] anno decimo imperii Lotharii fratris nostri, mense Novembrio, atque Leonis IV, anno Lotharii tricesimo septimo, et Ludovici nepotis nostri anno quinto, mense Decembrio decreta, quibus praecipiunt, ut si quispiam sacerdotum, id est, episcopus, presbyter, diaconus, vel etiam subdiaconus, de quacunque femina crimine fornicationis suspectus, post primam, secundamque et tertiam commonitionem (metropolitani, vel alterius episcopi, aut ejus cui subjacere videtur) inveniatur fabulari cum ea, vel aliquo modo conversari, canonice judicetur. Quapropter unusquisque episcopus in tali re studiose ac diligenter curam habere debet, ne Ecclesia Christi a propriis possit sordidari ministris: quia cum propriam uxorem [Col. 0242A] habere non permittitur, maxime ab omni femina sit abstinendus. Et item: Sacerdos etenim, aut quivis alius in ordinem ecclesiasticum provectus, si in eo scelere inveniatur, quo abjiciendus existat, depositus providentia episcopi bene proviso loco constituatur, ubi peccata lugeat, et ulterius non committat. Sic et magnus Leo papa, longe ante hanc constitutionem, auctoritate sacrae Scripturae ad Hilarium Narbonensem decrevit (epist. 95, ad Rusticum Narbon.), ut presbyteri vel diaconi lapsi ad promerendam misericordiam Dei, privatam expetant secessionem, ubi illis satisfactio, si fuerit digna, sit etiam fructuosa.

XXIV. Cum haec ita se habeant, non est perfunctorie attendendum vestrae pontificali auctoritati, et [Col. 0242B] nostrae imperiali potestati, quid praedecessores nostri de servandis sacris legibus et sanctis regulis decernentes constituerunt, ex quorum pluralitate, pauca numero, non pauca pondere hic censuimus ponere. De legibus namque Valentinianus, Theodosius et Arcadius decreverunt dicentes (l. II Cod. Theod., De Constitut. principum): Perpensas serenitatis nostrae longa deliberatione constitutiones, nec ignorare quemquam, nec dissimulare permittimus. Interpretatio. Leges nescire nulli liceat, aut quae sunt statuta contemnere. Et sanctus Coelestinus paria de sacris canonibus dicit (epist. 3): Nulli, inquiens, sacerdoti suos liceat canones ignorare, nec quidquam facere, quod Patrum possit regulis obviare. Quae enim a nobis res digna servabitur, si [Col. 0242C] decretalium norma constitutorum pro aliquorum libitu licentia populis permissa frangatur? Quia, ut Hilarius papa dicit (epist. 11, ad Leontium), Non minus in sanctarum traditionum delinquitur sanctiones, quam in injuriam ipsius Domini prosilitur, cum exspectatio fructus nostri ministerii, non in latitudine regionum, sed in acquisitione ponatur animarum. Et item, de legibus praefati Augusti (l. III Cod. Th., eod.): Omnia constituta non praeteritis calumniam faciunt, sed futuris regulam imponunt. Interpretatio. Omnes leges non ea quae anteriori tempore facta sunt damnant, sed in futurum observanda constituunt.

XXV. Et hinc Symmachus papa (epist. 1, ad Aeonium): Dum ad Trinitatis instar, cujus una [Col. 0242D] est atque individua potestas, unum sit per diversos antistites sacerdotium, quemadmodum priorum statuta a sequentibus convenit violari? Huc accedit, quod haec si eveniat sententiarum varietas, ad ipsam sacrosanctam catholicam religionem credimus pertinere, cujus omnis potestas infringitur, nisi universa, quae a Domini sacerdotibus semel regulariter statuuntur, perpetua sint. Quod alias contingere poterit, si successor decessoris actibus non tribuerit firmitatem, et roborando quae gesta sunt, faciat rata esse quae gesserit. Quanta enim vicariis beatissimi Petri apostoli judicabitur esse reverentia, si quae in sacerdotio praecipiunt, ea hisdem transeuntibus dissolvantur? Haec igitur servemus nostris temporibus, [Col. 0243A] tanto gratius, quanto et Ecclesiae et imperio erit capacius, et servando quae legaliter ac regulariter gesta sunt, rata esse faciamus quae legaliter ac regulariter gesserimus.

XXVI. Suggerendum etiam vestrae summae auctoritati necessarium credimus, ut de quorumdam episcoporum coercenda inconsideratione, alios decreto generali instruentes, cautos efficiatis: ut quorum debent esse matura et perpensa judicia, non sint praecipites in proferendis sententiis, nec facile ac indiscrete, neque aliter nisi juxta sanctarum Scripturarum tramitem, traditionemque majorum, et pro evidentibus culpis, quemcunque a communione corporis et sanguinis Domini Dei nostri Jesu Christi, in quibus post unicum baptismum praecipue humanae [Col. 0243B] salutis reconciliatio et summa consistit, pro suis injuriis, vel animi sui motibus ac iracundia separent. Quoniam ira sacerdotis, ut sanctus dicit Gregorius (hom. 17, in Evang.), nequaquam debet esse praeceps et perturbata, sed magis ex consilii gravitate metuenda; nec debent temere indiscussa judicare, nec passim dicta sine probatione credere, sed auctoris nostri facta pensare, cui cum omnia nuda et aperta sint, mala tamen Sodomae noluit ante judicare, sicut sacra docet historia, quam probare, nos instruens ne mala hominum ante praesumamus credere quam probare.

XXVII. Sequantur autem in proferenda judiciali sententia sanctorum Romanae sedis pontificum documenta, Leonis, atque Gregorii: Beatissimo Petro, [Col. 0243C] inquit Leo (serm. 3, in Anniv. assumpt.), a Christo dicitur: Tibi dabo claves regni coelorum, et quaecunque ligaveris super terram, erunt ligata et in coelis; et quaecunque solveris super terram, erunt soluta et in coelis. Transivit quidem etiam in alios apostolos jus istius potestatis, et ad omnes Ecclesiae principes decreti hujus constitutio commeavit: sed non frustra uni commendatur quod omnibus intimetur. Petro enim ideo hoc singulariter creditur, quia cunctis Ecclesiae rectoribus Petri forma praeponitur. Manet ergo Petri privilegium, ubicunque fertur ex ipsius aequitate judicium. Nec nimia est, vel severitas, vel remissio, ubi nihil ligatum, nihil est solutum, nisi quod beatus Petrus, aut ligarit, aut solverit. Hinc certa consideratione datur intelligi quia [Col. 0243D] in judicando non est Petri privilegium, ubi non ex ipsius fertur aequitate judicium. Est igitur praejudicium, non judicium, quia non jure dictum, id est non justitiae lege prolatum. Et S. Gregorius (hom. 26 in Ezech.): Saepe agitur, ut qui nescit tenere moderamina vitae suae, judex vitae fiat alienae, ut vel damnet immeritos, vel alios ipse ligatus solvat, cum suae voluntatis motus, non autem causarum merita sequitur. Unde fit ut ipse hac ligandi ac solvendi potestate se privet, qui hanc pro suis voluntatibus, et non pro subjectorum moribus exercet. Judicare enim digne de subditis nequeunt, qui in subjectorum causis sua vel odia vel gratiam sequuntur. Unde recte per prophetam dicitur: Mortificabant [Col. 0244A] animas, quae non moriuntur, et vivificabant animas quae non vivunt (Ezech. XIII). Non morientem quippe mortificat, qui justum damnat, et non victurum vivificare nititur, qui reum supplicio absolvere conatur. Causae ergo pensandae sunt, et tunc ligandi atque solvendi potestas exercenda.

XXVIII. Qui beatissimus doctor Spiritu sancto repletus passim in dictis suis ostendit, quoniam episcopus, qui in ligando et solvendo interim arbitrium non sequitur judicis, ipse ligandi et solvendi potestate, quin et regno Dei se privat, si alligationis maledictum non judicio justitiae, sed livore vindictae depromit, Paulo attestante, qui dicit: Neque maledici regnum Dei possidebunt (I Cor. VI). Quia vero sacra Scriptura duobus modis maledictum memorat, [Col. 0244B] aliud videlicet quod approbat, et aliud quod damnat, aliter enim maledictum profertur judicio justitiae, aliter livore vindictae, sancti viri, eum in excommunicationis alligatione maledictionis sententiam proferunt, non ad hanc ex voto lividae ultionis, sed ex justitiae examine erumpunt. Intus enim subtile Dei judicium aspiciunt, et mala foras exsurgentia, quia maledicto alligandae excommunicationis ferire debeant, cognoscunt, et eo in alligationis ac excommunicationis maledicto non peccant, quod ab interno judicio non discordant. Contra excommunicationis maledictum, livore vindictae depromptum, voce Pauli praedicantis admonemur, qui ait: Benedicite, et nolite maledicere (hom. XII, 14), quia neque maledici regnum Dei possidebunt (I Cor. VI, 10). [Col. 0244C] Nam si a quolibet non fortasse ex malitia, sed ex linguae incuria, maledictionis verbum jaculatur in proximum, apud districtum judicem, a quo de otioso verbo ratio in die judicii poscitur, damnabilis est ille sermo, qui malitia non caret, et poenalis est ille, qui ab utilitatis bonitate vacat, pensandum est magnopere quanta animadversione plectenda est ab episcopo, cujus sermo semper sale, id est sapientia, conditus esse praecipitur (Colos. IV, 6), jaculata in proximum injustae alligationis excommunicatio, quae potius vocanda est maledictio.

XXIX. Sequamur itaque Ecclesiae sanctae rectores, quorum dorsa mentium incudes sunt hominum peccatorum, dicente Psalmista: Supra dorsum meum fabricaverunt peccatores (Psal. CXXVIII, 3), in separatione [Col. 0244D] a communione, et reconciliatione sacramentorum Christi, sacrum Nicaenum concilium, et Africae provinciae canones, Siricii quoque, et Innocentii, atque Leonis decreta, et epistolam ipsius Leonis ad Theodorum Forojuliensem episcopum (epist. 59). Sed et quem de ecclesiastico ordine, clarescentibus gravioribus culpis, gradu privaverint, communione corporis et sanguinis Christi, ut canones praefixerunt, non privent. Haec est enim, Scriptura dicente, directa via, ita ut recti ambulent in ea, et nec stulti errent per eam (Isa. XXXV, 8). De injuste siquidem excommunicantibus, vel excommunicatis, quid etiam lex Justiniana decernat, vestram sapientiam latere non potest.



EPISTOLA XXXIII. AD EPISCOPOS RHEMENSIS DIOECESIS ET OMNES ECCLESIAE RECTORES ET FIDELES. Adversus Odacrum, cujus excommunicationem notificat.
(Ex Act. prov. Eccl. Rhem.)
[Col. 0245A]

HINCMARUS episcopus ac plebis Dei famulus, cum collegis nostris venerabilibus dioeceseos Rhemorum episcopis, omnibus Ecclesiae sanctae rectoribus atque fidelibus, ad quorum notitiam haec sequentia poterunt pervenire: ut scientes a quibus, et qualiter, ac quotiens, et pro quibus excessibus Odacrus invasor Ecclesiae Belvacensis, suffraganeae nostrae metropolis, sit excommunicatus, ab ejus perniciosa communione se caveant, ne, ut scriptum est, picem tangentes [Col. 0245B] inquinentur ab ea, et ovis morbida, nisi quantocius a sano grege fuerit separata, multos suo morbo inficiat.

I. Sicut longe ante praedictum est a Deo per Psalmistam: Convallem tabernaculorum dimetiar (Psal. CVII), hoc est, ut catholici doctores produnt, universum orbem terrarum, qui vallis tabernaculorum pro habitaculis corporum dictus est, etiam priusquam Christus mundo per incarnationem illuxerit, dimensum fuisse legimus, quam dimensionem habemus. Et post, ut item ipse praecepit, Distribuite, inquiens, domos ejus (Psal. XLVII), videlicet universalis Ecclesiae toto terrarum orbe diffusae, per custodiarum parochias distinctam cognoscimus, quam etiam distinctionem habemus. Unde sacri canones, spiritu [Col. 0245C] Dei conditi, et totius mundi reverentia, consecrati, decernunt dicentes (conc. Antioch., an 341, can. 9): Per singulas regiones episcopos convenit nosse metropolitanum episcopum sollicitudinem totius provinciae gerere, et reliqua quae ibidem sequuntur. Et sanctus Bonifacius papa, explanans sextum capitulum mysticae Nicaenae synodi, per quam sanctus Spiritus est locutus ait: Metropolitani sui unaquaeque provincia in omnibus rebus ordinationem semper exspectet.

II. Propter nos autem homines, et propter nostram salutem, mediator Dei et hominum homo Christus Jesus ad homines dixit: Non sum missus nisi ad oves quae perierunt domus Israel (Matth., 15); et item dicit: Et alias oves habeo, quae non sunt ex hoc ovili, [Col. 0245D] et illas oportet me adducere, et vocem meam audient, et fiet unum ovile, et unus pastor (Joan., X). Sanctam designans Ecclesiam ex circumcisione ac praeputio sub se pastore vero, qui posuit animam suam pro ovibus suis, ipso angulari lapide uniendam. De cujus sanctae Ecclesiae ovili idem dicit: Qui non intrat per ostium in ovile ovium, sed ascendit aliunde, hic fur est et latro (Joan., 10). Qualiter autem et quo ordine quisque ad hujus sancti ovilis custodiam, id est ad regimen sanctae ecclesiae accedere ac provehi debeat, sacri canones patenter ostendunt. Videlicet ut operam dante interventore constituto, episcopo pastore viduatae ecclesiae, et a clero et a plebe, secundum apostolicam et canonicam formam, eligatur [Col. 0246A] futurus episcopus, qui sacris canonibus non valeat obviare, et cum decreto singulorum manibus roborato ad metropolitanum et caeteros provinciales episcopos, ipso interventore mediante, perducatur ad ordinationem, et sic communi cunctorum decreto rationabili, et secundum regulam ecclesiasticam comprobato, secundum quartum et sextum capitulum mysticae synodi Nicaenae, et juxta vicesimum quartum capitulum Antiocheni concilia ordinetur, sicut et sanctus Gregorius multoties in regesto suo decernit. Quos sacros canones Odacrus, invasor per exteras potestates viduatae Belvacensis ecclesiae, contemnens atque conculcans pro nihilo duxit, et jam plusquam annum usurpans, sua tyrannica devastatione captivatam, contra magnum Chalcedonense [Col. 0246B] concilium sexcentorum triginta et eo amplius episcoporum, quod praecipit intra tres menses ordinationes episcoporum celebrari (conc. Chalced., can. 25). Non reverens divinum judicium, nec pensans quantum periculum sit, quia in proxime praecedenti coenae Dominicae die, multi ab Odone episcopo pro publicis criminibus in publica poenitentia constituti, quod nisi ab episcopo fieri licet, sine reconciliatione et communione sacra gementes remanserunt, quanti sine canonico baptismo et episcopali consignatione relicti fuerunt, quantis rusticanarum parochiarum in tanto tempore presbyteris defunctis, ipsarum parochiarum parvuli sine baptismo perire potuerunt, quanti viri, quantae feminae, sine reconciliatione et sacri olei unctione [Col. 0246C] atque sancta communione, et sine eorum animarum per orationes solemnes commendatione de isto saeculo exierunt. Contra cujus diutinam pervasionem, ultra terminum constitutum a praefato magno concilio, sancti Dei, per quos sanctus Spiritus ea quae ibi sunt diffinita decrevit, et jam cum Christo in coelo regnant, terribiliter clamant, eos qui ausi fuerint post diffinitionem magnae et universalis hujus synodi quidquam ex his quae sunt prohibita perpetrare, decrevit sancta synodus a proprio hujusmodi gradu recedere. Et sanctus Gregorius ad Gallicanos episcopos scribens de hujusmodi impostore (lib. VII, epist. 110): Dum, inquit, non officium sed nomen attendit, sacerdos non esse, sed dici tantummodo inaniter concupiscit. Quod si sic licet, quid per hoc [Col. 0246D] aliud agitur, nisi ut nulla de actu probatio, nulla sollicitudo de moribus, nulla sit de vita discussio? Ex qua re, si recte libraminis examinatione pensetur, dum improbe ad inanem gloriam locum festinat utilitatis arripere, eo ipso magis quod honorem quaerit indignus est. Sicut autem is qui invitatus renuit, quaesitus refugit, sacris est altaribus admovendus, sic qui ultro ambit, vel importune se ingerit, est procul dubio repellendus. Nam qui sic nititur ad altiora conscendere, quid agit nisi ut crescendo decrescat, et ascendendo exterius interius in profundum descendat?

III. Idem sanctum magnumque concilium decrevit (conc. Chalced. can. 25): Ut reditus viduatae [Col. 0247A] ecclesiae penes oeconomum ejusdem ecclesiae integre conserventur, quos praedictus invasor Odacrus sine ulla divinae legis reverentia usurpare praesumpsit. Quapropter cum aliis hujusmodi praesumptoribus ab eodem sancto et magno concilio percellitur, ut qui ausi fuerint post diffinitionem magnae et universalis hujus synodi quidquam ex his quae sunt prohibita perpetrare, decrevit sancta synodus a proprio hujusmodi gradu recedere.

IV. Odacrus, relicto ecclesiastico judicio et sacrorum canonum diffinitione, per saecularem potestatem invasor rerum et facultatum ecclesiasticarum Belvacensis Ecclesiae, quae secundum sacras regulas oblationes appellantur, quia Domino offeruntur, et vota sunt fidelium, ac pretia peccatorum, atque [Col. 0247B] patrimonia pauperum, ipse in se damnationis sententiam jaculavit, quia sicut sanctus Leo papa cum Romana synodo diffinivit (epist. 96): Quicunque sub regula positi, relicto ecclesiastico judicio, ad patrocinia laicorum convolare, et judicia eorum expetere, et praetermisso sacerdote suae ecclesiae, ad disceptationem saecularium venerint, sacris liminibus, id est ab ecclesiae aditis expelli, et a coelesti arceri altario, id est a corpore et sanguine Christi separari jubentur. Et canones sacri diffiniunt (conc. Antioch., can. 2): Ut quilibet regulae subjectus Ecclesiae, praeter consilium et litteras episcoporum provinciae, et praecipue metropolitani, adierit imperatorem, hunc reprobari et abjici oportere, non solum a communione, verum et ab honore cujus particeps videtur [Col. 0247C] existere. Et sanctus Hilarus papa in decretis suis: Non minus, inquit, in sanctarum traditionum delinquitur sanctiones, quam in injuriam ipsius Domini prosilitur. Schismaticus igitur, ab unitate Ecclesiae per sacrorum canonum contemptum, qui a sancto sunt Spiritu conditi et totius mundi reverentia consecrati, seipsum scindens, licet forte eodem cultu, eodem ritu credat ut catholici, in malo tamen suo per cupiditatem manet damnationis dissidio. Quantum autem sit malum dissidium schismatis, sanctus Augustinus in libro de Baptismo ex sacris demonstrat Scripturis hoc modo: Non afferamus stateras dolosas, ubi appendamus quod volumus, et quomodo volumus, pro arbitrio nostro dicentes hoc grave, hoc leve est, sed afferamus divinam stateram [Col. 0247D] de Scripturis sanctis tanquam de thesauris Dominicis, et in illa quid sit gravius appendamus, imo non appendamus, sed a Domino appensa recognoscamus. Tempore illo, quo Dominus priora delicta recentibus poenarum exemplis cavenda monstravit, et idolum fabricatum atque adoratum est, et propheticus liber ira regis contemptoris incensus; et schisma tentatum, idololatria gladio punita est, exustio libri bellica caede et peregrina captivitate, schisma hiatu terrae sepultis auctoribus vivis, et caeteris coelesti igne consumptis, quis jam dubitaverit hoc esse sceleratius commissum, quod est gravius vindicatum? Quae tria gravia commissa, et non levi punitione vindicanda, si diligenter sanctarum Scripturarum auctoritate [Col. 0248A] intendimus, in hac tyrannica Odacri pervasione vacantis ecclesiae invenimus. Apostolus namque dicit: Avaritia, quae est idolorum servitus (Coloss. III). Et beatus Gregorius loquens de tentatione Dominica in Evangelii homilia, et altera sententia praefati apostoli ostendit avaritiam esse non solum pecuniae, sed etiam altitudinis. Et Odacrus invasor vacantis ecclesiae, quia secundum sacrorum canonum tramitem, ad provectum episcopalis ordinis, ut res et facultates ipsius ecclesiae possideret, Deo judice, pervenire non meruit, per saecularem potestatem prius res et facultatem ipsius ecclesiae vacantis obtinuit, ut saltu quoquo modo ad altitudinem episcopalis nominis perveniret, et sacerdos non esse, sed dici tantummodo inaniter concupivit. [Col. 0248B] Non attendens, quia sic ab ipso Christo, summo pontifice, ac rege regum, sunt distincta potestatum officia, ut spiritalis actio a carnalibus distaret incursibus, et militantes Deo minime se negotiis saecularibus implicaret, ac vicissim non illi rebus divinis praesidere viderentur, qui essent negotiis saecularibus implicati. Et saeculares viri sacerdotum penderent judicio, non sacerdotes ad suam deberent redigere voluntatem: et sacerdotes saecularium judicia discuterent, non autem saeculares sacerdotum judicia molestarent, sicut litterae divinitus inspiratae manifeste demonstrant, et Constantinus magnus imperator in Nicaeno concilio se illorum judiciis subdens ostendit. His igitur ita se habentibus, Odacrus per avaritiam et altitudinis, et possessionis, in pervasione [Col. 0248C] vacantis ecclesiae idololatra esse ostenditur. Per Moysen de Domino dicitur: In dextera ejus ignea lex (Deut. XXXIII). In sinistra, inquit Gregorius, reprobi qui et ad sinistram ponendi sunt, dextera autem Dei appellantur electi. In dextera ergo Dei lex ignea est, quia electi mandata coelestia nequaquam frigido corde audiunt, sed ad haec amoris intimi facibus inardescunt. Et Apostolus dicit: Deus noster ignis consumens est (Hebr. XII); et Dominus: Ignem veni mittere in terram, et quid volo nisi ut ardeat? (Luc. XII). Ignem Dominus in terram mittit, cum afflata Spiritus sancti corda carnalium incendit. Spiritus igitur sanctus ignis est. Et sacri canones, sicut legimus, sancto sunt Spiritu conditi, quos Odacrus facibus suae cupiditatis succensus, cum non per spiritalem ecclesiasticam traditionem, [Col. 0248D] sed per carnalem saeculi potestatem pastore vacantem ecclesiam usurpavit, Spiritum sanctum quo facti sunt conditi canones, reclamante Scriptura: Spiritum nolite exstinguere (I Thess. V), quantum ex ipso est exstinguere procuravit, et auctoritatem sacrorum canonum, ne vigeret in ecclesia sua molitione quasi incendere attentavit. Quia vero cum catholicae unitate Ecclesiae, a quo propter suos excessus sicut ostendimus et in reliquum ostendemus, est excommunicatus, sacros canones totius mundi reverentia consecratos non sequitur, sicut ex suprascriptis sacris sententiis manifestatur, schismaticus esse negari non potest, sicut sanctus Augustinus [Col. 0249A] in tractatu Evangelii secundum Joannem ostendit. Habemus, inquiens, sanctum Spiritum si amamus Ecclesiam, amamus autem, si in ejus compage et charitate consistimus. Et in epistola concilii ad Donatistas: Quisquis a catholica Ecclesia fuerit separatus, quantumlibet laudabiliter se vivere existimet, hoc solo scelere quod a Christi unitate disjunctus est, non habebit vitam, sed ira Dei manet super eum. Quisquis autem in hac Ecclesia bene vixerit, nihil ei praejudicant aliena peccata, Quia unusquisque in ea proprium onus portabit (Gal. V), sicut dicit Apostolus, Et quicunque in ea corpus Christi manducaverit indigne, judicium sibi manducat et bibit (I Cor. XI). Cum enim dicit judicium sibi manducat, satis ostendit quia non alteri judicium manducat, sed sibi, quia communio malorum non [Col. 0249B] maculat aliquem participatione sacramentorum, sed consensu factorum. Nam si in factis malis non eis quisque consentiat, portat malus causam suam et personam suam, non praejudicat alteri, quem in consensione mali operis socium non habet criminis. Qui vero ex quocunque statu, vel quocunque ordine schismati ejus favent, attendant et appendant diffinitionem apostolicae sedis, quam decretis suis inseruit dicens, Quisquis, inquit, assentit principi schismatis, schismaticus esse negari non poterit. Quod et si omnes sacerdotes et mundus assentiat, damnatio consentientes involvit, non praevaricationem consensus absolvit. Non enim crimen minuitur, sed accrescit, cum generale fit ex privato. Hoc enim [Col. 0249C] Deus omnium indicavit, qui mundum peccantem generali diluvio interemit. Isdem vero, ut jactant fautores sui, et applaudunt ei complices praesumptionis suae, non proponens Deum ante conspectum suum, persuadet sibi tenere et usurpare res ac facultates a se invasae ecclesiae, etiamsi ad nomen episcopale pervenire nequiverit, assumentes in augmentum suae damnationis exempla de quibusdam ecclesiis, quae quorumdam principum temporibus diu sine pastore vacarunt, sua opera quasi ex mortuis pellibus, ut beatus demonstrat Gregorius, credentes muniri, dum pravitatem suam ex alienis pravitatibus tuentur. Quia enim talia contigisse considerant, se haec facere licenter putant, quod schisma esse contra traditionem ecclesiasticam et [Col. 0249D] sacrorum canonum constitutionem patenter ostenditur. Quod sanctus Gregorius in Evangelii homilia redarguit dicens: Sunt nonnulli, qui dum plus terrenam substantiam quam oves diligunt, merito nomen pastoris perdunt, quia non pro amore intimo oves Dominicas, sed ad temporales mercedes pascunt. Mercenarius quippe est, qui locum pastoris tenet, sed lucra animarum non quaerit, terrenis commodis inhiat, honore praelationis gaudet, temporalibus lucris pascitur, impensa sibi ab hominibus reverentia laetatur, et pro eo ipso quod in regimine laborat, hic quod quaerit inveniat, et ab haereditate gregis in posterum alienus existat.

V. Caeterum quia cognata sunt schisma et haeresis, [Col. 0250A] sicut etiam solemnes orationes universalis Ecclesiae in die sancti parasceves aperte demonstrant, annuente veritate ostendere procurabimus, quia nec a damnatione simoniacae haereseos est immunis. Dominus dicit in Evangelio de largiendis sacris ordinibus: Gratis accepistis, gratis date (Matth. X). Praesciebat, inquit beatus Gregorius, nonnullos hoc ipsum donum accepti Spiritus in usum negotiationis inflectere, et miraculorum signa ad avaritiae obsequium declinare. Hinc est enim, quod Simon magus per impositionem manus edita miracula conspiciens, percipere donum Spiritus sancti pecunia voluit, scilicet ut deterius venderet quod male comparasset. Unde bene cum justum virum describeret propheta ait: Qui excutit manus suas ab omni munere (Is. XXXIII). Neque enim dicit, [Col. 0250B] qui excutit manus suas a munere, sed adjunxit ab omni, quia aliud est munus ab obsequio, aliud munus a manu, aliud munus a lingua. Munus quippe ab obsequio est, subjectio indebite impensa, munus a manu pecunia, munus a lingua favor. Qui ergo sacros ordines tribuit, tunc ab omni munere manus excutit, quando in divinis rebus non solum nullam pecuniam, sed etiam humanam gratiam non requirit. Unde Dominus vendentes et ementes ex templo eliminat, quia vel eos pro munere impositionem manuum tribuunt, vel eos qui donum Spiritus emere nituntur damnat. Vendentes quippe in templo sunt, qui hoc quod quibusdam jure competit ad pretium largiuntur. Ementes vero in templo sunt, qui dato [Col. 0250C] patronis praemio emunt peccatum. Hinc est quod sacri canones simoniacam haeresim damnant, et eos sacerdotio privari praecipiunt, qui de largiendis ordinibus pretium quaerunt. Et cum prima contra sanctam Ecclesiam simoniaca haeresis sit exorta, cur non videtur quia eum quem cum pretio ordinat provehendo agit ut haereticus fiat? sacri namque canones et ordinantes et ordinatos pro munere, sed et interventores irrefragabiliter damnant, sicut lector in secundo capitulo magni Chalcedonensis concilii poterit invenire. Nos quidem non incerta relatione saepe fatum Odacrum, non solum pecuniam, sed et res per non ignotas personas pro percipiendo episcopali ordine obtulisse comperimus. Et sanctus Augustinus in libro de utilitate credendi ait: Haereticus [Col. 0250D] est qui alicujus temporalis commodi et maxime gloriae principatusque gratia, falsas ac novas opiniones vel gignit vel sequitur. Ille autem qui hujusmodi homini credit, homo est imaginatione quadam pietatis illusus.

VI. In privilegio Belvacensis Ecclesiae, consensu domni Karoli nos episcopi quatuor provinciarum, Rhemorum scilicet, Rhotomagensium, Turonorum ac Senonum, majorum exempla secuti, canonica et episcopali auctoritate decernentes subscripsimus, Ut nulla saecularis potestas de rebus episcopii Belvacensis Ecclesiae praesumat. Si quis vero regum, sacerdotum, et judicum, atque saecularium personarum, hanc constitutionis paginam cognoscens [Col. 0251A] contra eam venire tentaverit, reum se divino judicio existere de perpetrata iniquitate cognoscat. Et nisi vel ea quae ab illo sunt male ablata restituerit, vel digna poenitentia illicita acta defleverit, a sacratissimo corpore ac sanguine Dei Domini Redemptoris nostri Jesu Christi alienus fiat atque in aeterno examine districtae ultioni subjaceat. Et in hac constitutione nostra Domini nobis adfuisse praesentiam credimus, secundum promissionem suam qua dicit: Ubi fuerunt congregati duo aut tres in nomine meo, ibi sum in medio eorum (Matth. XVIII). Si ergo adesse dignatur ubi fuerint duo vel tres congregati in nomine suo, quanto magis non deerit, ubi plures auctoritatem illius sequentes conveniunt vel consentiunt sacerdotes? Qui autem ex his qui [Col. 0251B] jam ad Dominum perrexerunt in sedibus eorum successerunt, sicut sanctus Siricius in decretis suis demonstrat, in eorum labores curasque debent succedere, et quae antecessores eorum statuerant regulariter, conamine summo defendere. Nam, inquit Symmachus papa, Dum ad Trinitatis instar, cujus una est atque individua potestas, unum sit per diversos antistites sacerdotium, quemadmodum priora statuta a sequentibus convenit violari? Huc accedit quod haec si eveniat sententiarum varietas, ad ipsam sacrosanctam catholicam religionem credimus pertinere, cujus omnis potestas infringitur, nisi universa quae a Domini sacerdotibus semel statuuntur perpetua sint, quod alias contingere poterit, si successor decessoris actibus non tribuerit firmitatem, et [Col. 0251C] roborando quae gesta sunt faciat rata esse quae gesserit. Quanta enim vicariis beatissimi Petri apostoli judicabitur esse reverentia, si quae in sacerdotio praecipiunt, iisdem transeuntibus dissolvantur?

VII. In privilegio domni papae Nicolai, quod tempore Odonis episcopi ecclesiae Belvacensi contulit, ad locum ita scriptum est: Nullus itaque regum, nullus judicum, nullus cujuscunque saecularis potentiae dignitate fultus, in rebus vel villis vel agris vel mancipiis, vel quidquid ad monasteria ibidem descripta collatum fuerit, potestatem habeat vel dominandi vel accipiendi, vel auferendi, praeter episcopum Belvacensis, qui per tempus fuerit eidem praelatus ecclesiae: sed quidquid in auro vel in argento, vel in quacunque supellectili, vel in omni [Col. 0251D] facultatis substantia ipsis est monasteriis hodie delegatum, vel futuris temporibus fuerit collatum, episcopi Belvacensis distributioni et ordinationi fiat subjectum, nec alterius potestatis jus vel dominatio super eis potestatem aliquam, nisi quantum divina auctoritas et lex et justitia permittit, obtineat . . . . . . . . . oculis ad ignem perpetuum vadat. Unde ipsi et suis complicibus inculcanda est sententia beati Gregorii, quam in epistola Graecorum partibus contra quatuor male sentientium capitula posuit, qui anathematizati cum aliis perniciosis persuadebant sibi anathematis vinculo non teneri. Ipsi, inquit, sibi testes sunt quia Christiani non sunt, qui ligamenta sanctae Ecclesiae vanis se aestimant conatibus solvere, [Col. 0252A] ac per hoc nec absolutionem sanctae Ecclesiae quam praestat fidelibus veram putant, si ligaturas ejus valere non aestimant. Contra quos diutius disputandum non est, quia per omnia despiciendi et anathematizandi sunt, et unde se fallere veritatem credunt, inde in peccatis suis veraciter ligantur, eosque et ego, et omnes catholici episcopi, atque universa Ecclesia, anathematizamus, quia veritati contrariae sentiunt et contraria loquuntur.

VIII. Sacri denique Nicaeni canones decernunt, de his qui communione privantur, seu ex clero seu ex laico ordine (conc. Nic. an. 325, can. 5): Ab episcopis per unamquamque provinciam sententia regularis obtineat, ut hi qui abjiciuntur ab aliis non recipiantur. De cujus magni concilii privilegio sanctus [Col. 0252B] Hilarius et beatus Ambrosius mirabiliter scribunt; sed et magnus Leo papa dicit (epist. 106, ad Anatol., c. 2 et 4): Tanto, inquiens, divinitus privilegio Nicaena est synodus consecrata, ut sive per pauciores, sive per plures ecclesiastica judicia celebrentur, omni penitus auctoritate sit vacuum, quidquid ab illorum fuerit constitutione diversum. Et item (epist. 53): Sancti illi et venerabiles Patres, qui in urbe Nicaena, sacrilego Ario cum sua impietate damnato, mansuras usque in finem mundi leges ecclesiasticorum canonum condiderunt, et apud nos in toto orbe terrarum in suis constitutionibus vivunt, et si quid usquam aliter quam illi statuere praesumitur, sine cunctatione cassatur. Et item idem in decretali sua epistola (epist. 12, ad episc. [Col. 0252C] Afric., c. 2): Beati Pauli apostoli per Spiritum Dei emissa praeceptio est, qua in persona Timothei omnium Christi sacerdotum numerus eruditur, et proinde unicuique nostrum dicitur: Manus nemini cito imposueris, neque communices peccatis alienis (I Tim. V); et paulo post: Quid est communicare peccatis alienis, nisi talem effici ordinationem, qualis ille est qui non meruit ordinari? sicut enim boni operis sibi comparat fructum, qui rectum tenet in eligendo sacerdote judicium, ita gravi semetipum afficit damno, qui in suum collegium assumit indignum. Non ergo in cujusquam persona praetermittendum est, quod institutis generalibus continetur, nec putandus est honor ille legitimus, qui fuerit contra divinae legis praecepta collatus. Et item idem: Superflue [Col. 0252D] extra Ecclesiam positis resistimus, si ab his qui intus sunt in eis quos decipiunt vulneramur. Oportet etenim nos evangelici meminisse praecepti, quod ab ipsa veritate praecipitur, ut si nos oculus, aut pes, aut dextera scandalizaverit manus, a compage corporis auferatur, quia melius sit his in ecclesia carere membrorum, quam cum ipsis in aeterna ire supplicia.

Abjicienda prorsus pestifera haec a sacerdotali vigore patientia est, quae sibimet peccatis aliorum parcendo non parcit, sicut Heli quondam sacerdos, filiorum suorum delicta tolerando, cum ipsis divinae justitiae sententiam meruit expertiri, quia segni indulgentia dissimulavit plectere peccatores. Igitur [Col. 0253A] juxta praeceptum Levitici, in quo leprosi domorum lapides a sacerdote inspici, et qui ex eis purificari nequiverit, jam inter immundos computari, ac de ordine mundorum lapidum praecipitur erui, et de coelesti aedificio, videlicet sancta Ecclesia, velut indignus abjici, ac divino examine alius qui dignus est in loco illius substitui, quia saepe fatus Odacrus non est clericus Rhemensis nostrae provinciae, et contra sacras leges et regulas vacantem pastore suffraganeam metropolis nostrae ecclesiae invadere praesumpsit, et reditus ecclesiae viduatae, quas magnum Chalcedonense concilium penes oeconomum ejusdem ecclesiae integre conservari praecipit, sacrilege usurpavit, cum diffinito judicio ipsius concilii, et excommunicatione episcoporum quatuor provinciarum, [Col. 0253B] insuper et domni papae Nicolai apostolicae sedis pontificis, a nobis evangelica et apostolica atque canonica auctoritate sit excommunicatus, ut nunquam vel nusquam in provincia metropolis Rhemorum Ecclesiae in gradu ecclesiastico ministret, et si in pertinacia suae pervasionis de caetero manere praesumpserit, nunquam vel nusquam in Rhemensi provincia cum aliquo Christiano communicet, neque corpus et sanguinem Christi, nisi forte, juxta mysticam Nicaenam synodum (can. 13), in exitu positus viaticum munus sacrae communionis accipiat.



EPISTOLA XXXIV. AD JOANNEM EPISCOPUM CAMERACENSEM. De Hunoldo et malae famae presbyteri purgatione.
(Apud Sirmond., ex codice S. Laurentii Leodiensis.)
[Col. 0253C]

HINCMARUS Rhemorum episcopus ac plebis Dei famulus, dilecto fratri et venerabili coepiscopo JOANNI salutem.

Iste presbyter, nomine Hunoldus, dixit mihi quia presbyteros habens cum quibus famam suam sacramento purgare voluit de quadam femina, et quoniam examinationis judicium noluit facere, ut illi presbyteri cum eo securius jurare possent, sacerdotale ministerium interdictum est illi. Unde qualiter in nostra parochia ex auctoritate majorum tenemus, tuae dilectioni mandamus. Sicut S. Gregorius decrevit, per idoneos testes sacramento inquiritur de malae famae presbytero, ut inde scientes nec mendacium dicant, nec veritatem reticeant; et exceptis [Col. 0253D] accusatoribus, et sex testes jurent. Et post hoc juramentum, non interrogamus de concubitu presbyteri cum quacunque femina, quia nec hoc canones habent, sed de accessu et frequentatione, ac cohabitatione cum feminis contra interdictum sacrorum canonum, unde mala suspicio et inconveniens sacerdoti fama exivit. Et post illorum testimonium, septimus testis, si conditio vel qualitas personae permittit, ad judicium exit, quod illi sex veritatem inde per sacramentum dixerunt: quia multi jam deprehensi apud nos habentur, quoniam pretio conducti se perjuraverunt. Et si hoc modo presbyter convictus fuerit de inconvenienti cohabitatione contra leges et canones cum femina, deponitur, sicut sacrae [Col. 0254A] praecipiunt regulae. Accusatores autem ac testes ad accusandum vel ad testificandum tales suscipiuntur secundum Africanum concilium, quales publicae leges in mallo vel audientia ad accusandum et ad testificandum admittunt. Si autem mala fama ex similitudine per parochiam de presbytero exierit, et accusatores et testes legales defuerint, ne contra Apostolum infirmorum corda de mala fama presbyteri percutiantur, et ne vituperetur ministerium nostrum, neque securiores presbyteri existentes licentius in peccatum labantur, secundum decreta majorum, cum denominatis sibi vicinis presbyteris, quos scimus se nolle perjurare sacramento, famam suam purget. Si autem denominatos a nobis sibi presbyteros ad famam suam purgandam habere nequit, [Col. 0254B] et alios ad secum jurandum conduxerit, quoniam experti sumus quosdam ad invicem conspirasse, ut reputati mutuo in sua purgatione jurent, sicut et presbyteri pleni iniqua cogitatione adversus Susannam conspiraverunt, coram misso nobis credibili, presbyteri, qui in purgatione infamati sacerdotis se una cum eo ad jusjurandum offerunt, examinationem judicis per advocatum infamati presbyteri recipiunt, ut in sacramento se Deo non perdant, sicut quosdam hinc jam revictos comperimus. Invocatio autem super eum qui ad judicium exit talis habetur, quod ipse presbyter talem accessum et frequentationem et cohabitationem contra sacros canones cum illa femina non habuerit, unde mala suspicio et inconveniens sacerdoti fama merito posset exire. Sicut [Col. 0254C] enim vitiosi presbyteri, suadente diabolo, adinveniunt, ut in mansis suis de alode, vel naturali, vel comparato, feminas habeant, quae illorum pannos lavant, et vestimenta illis faciunt, et interdum etiam claves facultatum illorum praevideant, sicque cum eis inconvenienter cohabitent, ita, sicut sanctus Augustinus dicit, varia morborum genera nova quaerere cogunt medicamentorum experimenta, ut quia interdicto canonum et legum obaudire non curant, censurae severitate ab eis discedere timeant. Data XV Kalend. Apriles, indictione VII.



EPISTOLA XXXV. AD OMNES FIDELES. Godbaldi presbyteri de femina convicti depositio.
(Apud eumdem, ex veteri codice sancti Laurentii Leodiensis.)
[Col. 0254D]

HINCMARUS episcopus ac plebis Dei famulus.

Notum sit omnibus sanctae Dei Ecclesiae rectoribus, ministris quoque ac filiis, ad quos haec poterunt pervenire, quia Godbaldus quondam presbyter parochiae nostrae, de quadam femina nomine Doda criminatus, et idoneis testibus comprobatus, et secundum sacros canones ad judicium provocatus, de ipso judicio conscientia sua redargutus fuga lapsus est. Propterea secundum sacros canones Spiritu Dei conditos, et totius mundi reverentia consecratos, omni sacerdotali officio est privatus, docente beato Bonifacio papa (epist. 11): Quod si adesse neglexerit, [Col. 0255A] dilationem sententiae de absentia non lucretur. Nam manifestum est confiteri eum de crimine, qui indulto et toties delegato judicio purgandi se occasione non utitur. Nihil enim interest utrum in praesenti examine omnia quae dicta sunt comprobentur, cum ipsa quoque pro confessione procurata toties constet absentia. Data ex synodo in Rhemensi metropoli habita X Kalend. Maias, indict. XII.



EPISTOLA XXXVI. AD OMMES FIDELES. Fulcheri et Hardoisae ob incestas nuptias excommunicatio.
(Apud eumdem, ex veteri codice sancti Laurentii Leodiensis.)

[Col. 0255B] HINCMARUS episcopus ac plebis Dei famulus.

Notum sit omnibus sanctae Dei Ecclesiae rectoribus, ministris quoque ac filiis, ad quos haec poterunt pervenire, quia Fulcherus et Hardoisa, carne propinqui, contra legis praecepta et prophetica dicta, contraque evangelicam et apostolicam atque canonicam regulam, sed et contra leges humanas, non conjugio sed incestu, carnali commistione conjuncti sunt, sicut idoneis et veracibus testibus, computata utriusque cognatione comprobatum est. Et quia obedire divinis et humanis legibus noluerunt, ut se ab ipso incestu disjungerent secundum sacros canones, a sacra communione corporis et sanguinis Christi, et ab omni Christianorum societate abjecti sunt, usque dum, Domino respiciente, a laqueis diaboli, [Col. 0255C] a quo capti tenentur, per poenitentiam separati, ab ipso incestu resipiscant, decernente B. Gregorio (Gr. junior., can. 8 et 9): Si quis, inquit, consobrinam suam duxerit in conjugio, anathema sit; et responderunt omnes tertio: Anathema sit. Et item: Si quis de propria cognatione, vel quam cognatus habuit, duxerit uxorem, anathema sit; et responderunt omnes tertio: Anathema sit. Vos, fratres ac filii, qui litteras non didicistis, scitote quid sonat in nostra lingua anathema, id est alienatio, ut a Christo, a quo nominantur Christiani, et a Christianorum societate atque communione sint tales alieni, donec ab illa illicita conjunctione se separent, et per poenitentiam et sacerdotale ministerium Christo et sanctae Ecclesiae, id est, Christianis [Col. 0255D] reconcilientur. Progeniem vero suam divinae leges unumquemque Christianum usque ad septimam generationem, et quandiu se cognoscunt affinitate propinquos, observare decernunt, ut nemo ex propria consanguinitate conjugem habeat, vel quam ex propria consanguinitate aliquis conjugem habuit vel aliqua illicita pollutione maculavit, quia incestuosus est talis coitus et abominabilis Deo et cunctis hominibus. Et incestuosos a liminibus sanctae Ecclesiae praecipiunt separari, usquedum per satisfactionem precibus sacerdotum, eidem, ut praemisimus, sanctae Ecclesiae canonice reconcilientur. Si autem ab hoc incestu, in quo perditi jacent, separare se voluerint, quia sicut sacrae leges dicunt, incestus nullo conjugii [Col. 0256A] nomine deputatur, si se continere non potuerint, post poenitentiam et reconciliationem, quibus conjunctio illicita interdicitur, habebunt ineundi melioris conjugii libertatem. Quandiu autem in ipsa illicita conjunctione permanserint, nullus Christianus quocunque modo eis communicet, quia cum talibus cuicunque Christiano nec communem cibum sumere licet. Propterea, fratres ac filii, omnes scilicet Christiani, separate vos ab omnimoda eorum communione, ne, quod absit, communicantes illis pariter pereatis. Nec mirum si inter homines haec ratio custoditur, cum et inter jumenta hoc fieri sciatis, ut ea quae scabiem habere videntur, separentur a sanis, ne illorum morbo caetera damnentur vel pereant. Et dicente Domino: Nolo mortem peccatoris, [Col. 0256B] sed ut convertatur et vivat (Ezech. XXXIII, 21), si antequam se ab hoc incestu separent, quisquam in infirmitatem deciderit, et vel sic jam in desperationem de vita temporali devenerit, si vel tun ex corde poenituerit, et coram Deo et sacerdote ac fidelibus hominibus confessus fuerit, et fidejussores dederit, ut si de ipsa infirmitate convaluerit ulterius ad illam incestam conjunctionem non rediet, cum aliis peccatis suis de hoc incestu puram confessionem faciat, et a sacerdote reconcilietur, et sancto oleo ungatur, et communio corporis et sanguinis Christi ei largiatur. Si vero in hac pertinacia usque ad mortem permanserit, et sine reconciliatione et communione corporis et sanguinis Christi quisquam eorum mortuus fuerit, sine psalmis et hymnis atque [Col. 0256C] orationibus, et non cum aliis Christianis sepeliatur: quia sicut sancto Spiritu inspirante scriptum legimus, quibus viventibus non communicavimus, mortuis communicare non possumus. Data ex synodo in Rhemensi metropoli habita, decimo Kalendas Maias, indictione duodecima.



EPISTOLA XXXVII. AD ENGILGARIUM VIRUM ILLUSTREM. Illum arguit quod hominem suum inconvenienter jurare coegerat.
(Apud eumdem ex Flodoardi, lib. III, cap. 26.)

HINCMARUS episcopus ENGILGARIO salutem

Pervenit ad nos quia hominem tuum Ratramnum [Col. 0256D] irrationabiliter et inconvenienter periculosum sacramentum jurare fecisses: qui licet tibi servitium debeat, tamen sub nostra cura et tu et ille de salute vestra esse debetis. Propterea mando tibi quia valde miror te non intellexisse gravius esse periculum cum hominem aut suadendo aut terrendo in perjurium mittas, quam si te solus perjurares, quoniam in te unum perjurium, imo pro perjurio homicidium perpetrares: cum autem alium perjurare facis, et te et illum perdis. Et ideo mandamus ut si ita causa habetur sicut ad nos pervenit, ab ecclesia et altario te abstineas donec ad nos venias, et de tali incautela aut dignam excusationem facias, aut dignam poenitentiam accipias.



EPISTOLA XXXVIII. AD ANASTASIUM ABBATEM Romam missa cum increpatorias papae litteras accepisset.
(Apud eumdem, ex codice ecclesiae Laudinensis.)

HINCMARUS Rhemorum episcopus sanctissimo et fidissimo fratri ANASTASIO religioso abbati plurimam in Salvatore salutem.

Multis infirmitatibus et anxietatibus pressus pauca scribo cui multa debeo, et quem multum diligo ac de quo multum confido. Caeterum epistolae domni apostolici, per Egilonem venerabilem archiepiscopum nobis directae, ad nostra scripta respondentes, in quibusdam aliter sonuerunt, quam nos suae sanctitati et auctoritati scripserimus. Sed certus sum quia non [Col. 0257B] aliter ipse nobis rescripsit, nisi ut in scriptis ex nostra parte sibi porrectis invenit. Nos tamen, vera exemplaria eorumdem scriptorum a nobis missorum habentes, de quibusdam causis non ita scripsimus, sicut habere scriptis ejus relegimus. Unde si et in his scriptis, de synodo apud Trecas sub sigillis quinque episcoporum, consensu omnium qui interfuerunt directis, aliter, quod futurum non credimus, a quocunque fuerit missum, vel contra ea transmissum, hic venerabilis frater et coepiscopus noster Actardus vera exemplaria scriptorum ejusdem synodi ex authenticis accepit, quae domno apostolico monstrare si fuerit necesse valebit. Quae forte collata his, quae Leoni papae ab episcopis provinciarum Cisalpinarum, et a Lothario imperatore, sed et a [Col. 0257C] rege Carolo directa fuerunt, de quorum exemplariorum sensu haec missa episcopi collegerunt, ut autumo, non discordare intellectu invenientur, quanquam mitius quaedam scripserint qui gestis non interfuerunt, quam illi qui ea quae gesserunt, Sergio papae mittenda et Leoni missa scripserunt. Et de restitutione Ebonis per edictum Lotharii imperatoris in scriptis suis ideo non miserunt, quoniam ipsi episcopi, quorum ibidem nomina sine illorum subscriptionibus sunt adnotata, eidem qualicunque restitutioni se non interfuisse dixerunt, sicut et Rothadus modo in synodo apud Trecas dixit. Est etiam, quoniam et a Sergio post eamdem restitutionem damnationis sententiam in eum prolatam legerunt, sicut codex episcopalis, et litterae domni [Col. 0257D] apostolici per Egilonem nobis missae demonstrant. Sed et de charta transmigrationis ad aliam parochiam, a Gregorio papa praefato Eboni facta, nihil in praedictis eorum scriptis habetur, quoniam in istis nostris regionibus antea visa non fuit, nisi modo, cum dilectus frater noster Vulfadus apud Trecas eam nobis ostendit: quae utrum a Gregorio, cui successit Sergius, data fuerit an non, ex scrinio sanctae sedis Romanae ut credimus sciri valebit. Ordinatores quoque mei Rhemensis provinciae suffraganei episcopi, saepe passim, sed et in synodo professi fuerunt eidem Eboni, non communicasse in his unde fuerat excommunicatus, nisi modo frater Rothadus, ut quidam putant, causa erga me zeli, qui eumdem Ebonem damnavit, [Col. 0258A] et me elegit, ac cum caeteris episcopis ordinavit, et qui dicitur dicere quod quidam episcopi a saepedicto Ebone annulos et baculos acceperint, cum quaedam synodus Gallicana quae Toletana vocatur dicat: Episcopus, presbyter, aut diaconus, si a gradu suo injuste dejectus in secunda synodo innocens reperiatur, non potest esse quod fuerat, nisi gradus amissos recipiat, quoniam coram altario de manu episcoporum, si episcopus est, orarium, annulum et baculum, et sic demum de reliquis persequitur gradibus. Unde constat quia isdem Ebo dejectus, secundum hanc constitutionem, ab episcopis annulum et baculum accipere, et non episcopis dare debuerat. Et quia Scriptura dicit: A filiis tuis cave, et a domesticis tuis attende (Eccli. XXXII, 28), et unusquisque se a proximo [Col. 0258B] suo custodiat, et in omni fratre suo non habeat fiduciam; et inimici hominis domestici ejus (Mich. VII, 6), ego per missum meum exemplaria scriptorum nuper in synodo apud Trecas factorum mitterem, ne forte ab amicis meis, quorum infestationem patior, aliqua fortassis erga me in eis compilentur, si solide, propter quorumdam principum erga me commotionem, quibus ad sua vota placere non audeo, sicut hic praefatus venerabilis et consacerdos noster vobis viva voce dicere potest, valerem. De quo charissimo et fidissimo fratre, et venerabili ac prudenti episcopo, vestram peto indubiam charitatem, ut domno apostolico, et patri nostro Arsenio, et caeteris familiaribus vestris eum commendetis, et ejus necessitatibus atque rationabilibus petitionibus pro viribus [Col. 0258C] concurratis. Et quoniam, quando ad synodum apud Trecas veni, non putavi eum cum legatione synodali ex ipsa synodo Romam iturum, talia vel ita condigna exenia mecum non attuli, ut domno apostolico, et carissimo Patri nostro Arsenio, ac vobis condigne mittere possem; et post synodum ad civitatem nostram infirmus remanens in quadam Ecclesiae nostrae villula, redire ante profectionem illius non potui, ne in totum vos quantulacunque benedictiuncula visitare dimitterem, pro nostrae exiguitatis memoria mitto vobis per eum crusnam de pellibus variis, cum panno coloribus vario, qua . . . Caetera perpauca desunt.



EPISTOLA XXXIX. AD CLERUM ET PLEBEM BELLAVACENSEM. Pro episcopi elatione.
(Ex Act., prop. eccl. Rhem.)
[Col. 0258D]

HINCMARUS sanctae metropolis Ecclesiae Rhemorum episcopus, ac plebis Dei famulus, clero et plebi in parochia Belvacensi consistenti.

Quia defuncto dilecto, vel venerabili, confratre ac sacerdote nostro, patre videlicet ac pastore vestro Odone, electione canonica a domino nostro rege vobis solita benignitate concessa, necesse erit ut de eligendo atque constituendo vobis pastore, vel doctore atque rectore, secundum ecclesiasticas regulas, votis nostris in unum Domino mediante convenientibus, praemissis jejuniis et litaniarum obsecrationibus, [Col. 0259A] tractare quantocius maturetis: et exorato eo a quo est omne datum optimum, et omne donum perfectum, quique facit unanimes habitare in domo, ita vos cum studiis hujus venerandi fratris ac coepiscopi nostri [a 1Kb] , cui secundum institutionem canonicam visitatoris officium in Ecclesia, cujus amore vel vigore fovemini, delegavimus, in electione regulari concorditer; ut pastore vos diutius destitutos non doleatis. De cujus videlicet a nobis consecrandi episcopi electione, pro imposito nobis ministerio, et cura totius provinciae secundum mysticae Nicaenae synodi canones delegata, fraternitati vestrae auctoritatem divinitus promulgatam intimare satagimus. Primo scilicet, ut decretum sine visitatoris praesentia nemo conficiat, cujus testimonio clericorum ac [Col. 0259B] civium possit unanimitas declarari. Deinde, ut de ecclesia vestra, sive sit in civitate, sive in monasteriis, his disciplinis institutum, et ita apostolicae formae convenientem, de diaconibus vel presbyteris eligatis vobis, auctore et fautore Domino, consecrandum episcopum, sicut cum de eligendo atque constituendo episcopo ageret, Tito et Timotheo Paulus depingit apostolus. Et si, quod absit, de civitatis ac paroeciae vestrae clericis, ordinandus episcopus nullus dignus, vel idoneus summo sacerdotio, quod evenire non credimus, poterit inveniri: tunc alterum de altera dioeceseos nostrae ecclesia, unde nobis secundum Africanum concilium (can. 22), sine cujusquam contradictione, ordinandi quemquam canonice electum et petitum est attributa licentia, [Col. 0259C] eligere, procurate; qui merito vitae et scientiae doctrina vobis praeesse valeat, et prodesse: quique sacris canonibus, praecipue capitulo Carthaginensis concilii (conc. Carth. an. 398, can. 1): Qualis debeat ordinari episcopus, non debeat obviare; et a decretis Patrum, Siricii videlicet, Innocentii, Coelestini, Leonis, Gelasii, atque Gregorii, quantum patitur humana fragilitas, et poteritis conspicere, non valeat quoquomodo discrepare. Si etiam de alterius dioecesi archiepiscopi, vel paroecia episcopi, quempiam vobis notum proficuum et utilem eligere malueritis: necesse vobis erit, cum beneplacito illius episcopi, cujus intererit, et litteris canonicis petitum obtinere, et ad nos illum mediante visitatore vestro examinandum adducere; quatenus, si congruus sacris [Col. 0259D] canonibus inventus fuerit, vobis ordinetur episcopus. Ante omnia autem cavete in electione pontificis malum simoniacae haereseos, ne pro dato aliquo, vel promissione illicita, neque pro gratia cujuscunque vel familiaritate aut propinquitate alicujus, quempiam attentetis eligere. Non eum, cui nulla natalium, nulla morum dignitas suffragetur: vel qui originali, aut alicui conditioni obligatus detineatur. Neminem ex laicis neophytum, id est noviter attonsum, et sine disciplina, vel non per tempora constituta ad ecclesiasticos gradus provectum. Quod ideo specialiter designamus, quia cum canones dicant: Nullus ex laicis ordinetur; demonstrant quod [Col. 0260A] non de omnibus sit laicis constitutum. Neque enim clerici nasci, et non fieri possunt; sed designata sunt genera, de quibus ad clericatum pervenire non possunt: id est si quis fidelis militaverit; si quis fidelis causas egerit, hoc est, postulaverit; si quis fidelis administraverit; si quis vir ante servivit; si quis publicam poenitentiam pro culpis criminalibus egit; si quis bigamus, vel maritus viduae fuit, vel si concubinam, vel pellicem novit. Cavete nihilominus ne illitteratum, vel alicujus haereseos peste corruptum, ac aliquorum membrorum damna perpessum; non negociatorem clericum, aut inhonestis et turpibus lucris incubantem, aut horrendis quibusdam criminibus implicatum vel diffamatum, vel daemoniis similibusque passionibus irretitum, eligere attentetis: [Col. 0260B] sed domui Dei dignum, fidelem atque prudentem ministrum dispensatorem eligite. Quatenus interius exteriusque decenter ornatus, formam vivendi vobis religiosa conversatione demonstret, et sana doctrina, inter hujus mundi ac tribulationum tenebras, recto calle gradiendi sine offensione ad portum salutis aeternae lumen manifestare praevaleat; et contra barbaricam infestationem, si quod absit, acciderit, vobis ferre auxilium prudentia sciat, virilitate valeat, temperantia consulat: et sic exteriora administret, ut interiora non deserat; sic interioribus serviat, ut exteriora penitus non relinquat; et ambidexter, contemplationi mente inserviat vitae activae servitiis intentus, ut fidelis servus et prudens, conservis in tempore tritici mensuram, id est [Col. 0260C] modum verbi fidei, probate dispenset. Non solum in praedicationis sermone, ac conversationis exemplo, verum in cunctis saluti ac vitae necessariis necessaria et opportuna praevideat.

Hujusmodi autem, quantum Dominus dederit, ipso cooperante electum cum visitatore vestro, praesente scilicet confratre nostro, et cum decreto canonico, ad humilitatis nostrae sollicitudinem examinandum adducite: quia, ut longe ante nos dictum est, non est facile dimittendus, cui est proximus committendus. Praenoscere vos denique volo, quia si personam a sacris canonibus deviam scienter nobis adduxeritis, non solum ex ea pontificem non habebitis, verum etiam pro illicita electione, ut contemptores canonum, judicium incurretis. Sed et nostro [Col. 0260D] ac coepiscoporum nostrorum judicio refutata rationabiliter electione vestra incongrua, talem secundum Laodicenses canones studebimus eligere, qui vestris vitiosis voluntatibus non valeat consentire. Quia sicut bene petentibus dicit Dominus: Petite, et accipietis (Matth. VII), ita et per apostolum male petentes redarguit, dicens: Petitis, et non accipitis, eo quod male petatis (Jac. IV). Petite, fratres, a Deo, ut vobis pastorem secundum cor suum tribuat. In cujus electione si non plus temporalia quam spiritualia commoda studueritis attendere, gratiam suae electionis electioni vestrae, bonorum operum et piorum studiorum auctor et cooperator studebit accommodare, [Col. 0261A] qui non sicut homo tantum in facie, sed singulorum corda scrutatur, et renes. Cui est honor et gloria, potestas et imperium, in saecula saeculorum. Amen.



EPISTOLA XL. Fragmentum. AD CAROLUM CALVUM REGEM. Quales judices constituere debeat ad causas inter ecclesiasticos et saeculares dirimendas.
(Apud Sirmond.)

Regia igitur sollicitudo, a Rege regum et aequissimo judice Deo ut in directione cordis judicium judicet constituta, provide solliciteque studere debet, ut tales judices cum episcopis ad causam inter [Col. 0261B] ecclesiasticos et saeculares dirimendam eligat et constituat, qui religiosi sint et Deum timeant, et non muneris praemio, non favoris vel propinquitatis aut amicitiae gratia, non indebitae subjectionis obsequio, non alterius partis odio, personam accipiant in judicio, sed absque contentione ac livore, sicut ipsa Veritas dicit, non secundum faciem, sed justum judicium judicent: et hoc non in publico judicii loco, sed in privato, quia episcopi, non in consistorio regum, non in praetorio judicum, nec nisi ab episcopis, aut in synodo, aut in privato loco, a primatibus deputatorum aut a se electorum judicum judicio debent aut possunt regulariter judicari. Et praetaxato modo supradictas leges, tam publicas quam ecclesiasticas, in suis temporibus servari decrevisse [Col. 0261C] didicimus antiquos imperatores et praedecessores ac progenitores vestros episcopis et viris ecclesiasticis, et nobis vestra dilectissima et benignissima dominatio servaturam se et verbo et subscriptione promisit in Carisiaco, ubi hoc capitulum consultu ac consilio fidelium vestrorum, tam episcoporum quam et laicorum condidistis, et ei subscripsistis dicentes: Quantum sciero et rationabiliter potuero, Domino adjuvante, unumquemque vestrum, secundum suum ordinem et personam, honorabo et salvabo, et honoratum ac salvatum absque ullo dolo et damnatione vel deceptione conservabo. Et unicuique competentem legem et justitiam conservabo. Et qui illam necesse habuerit, et rationabiliter petierit, rationabilem misericordiam [Col. 0261D] exhibebo, sicut fidelis rex suos fideles per rectum honorare et salvare, et unicuique competentem legem et justitiam in unoquoque ordine conservare, et indigentibus et rationabiliter petentibus rationabilem misericordiam debet impendere. Et pro nullo homine ad hoc, quantum dimittit humana fragilitas, per studium aut malivolentiam, vel alicujus indebitum hortamentum deviabo, quantum mihi Deus intellectum et possibilitatem donaverit. Et si per fragilitatem contra hoc mihi subreptum fuerit, cum hoc recognovero, voluntarie illud emendare curabo. Nos autem fideles vestri, episcopi et caeteri laicalis ordinis qui adfuerunt, hoc capitulum, et vobiscum condidimus, et ei subscripsimus unusquisque [Col. 0262A] profitendo: Quantum sciero et potuero, Domino adjuvante, absque ulla dolositate, aut seductione, et consilio et auxilio, secundum meum ministerium, et secundum meam personam fidelis vobis adjutor ero, ut illam potestatem, quam in regio nomine et regno vobis Deus concessit, ad ipsius voluntatem, et ad vestram ac fidelium vestrorum salvationem, cum debito honore et vigore tenere et gubernare possitis.



EPISTOLA XLI. Fragmentum. AD LUDOVICUM REGEM GERMANIAE. Pro Bertulfo Trevirensi archiepiscopo.
(Apud eumdem, ex Flodoardi, lib. III, cap. 25.)

Proinde sicut non leve discrimen incumbit pontificibus [Col. 0262B] siluisse pro Divinitatis cultu quod congruit, ita regiae potestati, quod absit, non mediocre periculum est, si cum debeat parere refugi quod ei ex divina voce a sacerdotibus nuntiatur, Domino dicente in Evangelio: Qui est ex Deo, verba Dei audit. Si autem vobis aliquis minus devotus suggessit, quod in eadem metropoli, in contemptu vestro, vel contra fidelitatem vestram, metropolitanum pontificem ordinari fecimus: quin potius consensu unanimitatis nostrae ipsi secundum sacros canones ordinavimus, quia, ut scriptum est, sicut Deus loci angustia non continetur, ita verbum ejus non est alligatum, collaudante Redemptore ac Salvatore nostro, quod centurio in hoc sensu dixerat: Dic verbo, et sanabitur puer meus (Matth. VIII, 8), videlicet [Col. 0262C] quod hic dixeris, illic fiet. Qui in discipulis suis hodieque nobis, licet indignis, loquitur: Spiritus Patris vestri loquitur in vobis, qui replet orbem terrarum. Nolite credere, quaesumus, prava suadenti, quia pro certo sciatis non in contemptu vestro, neque contra fidelitatem vestram, in eadem metropoli sede pontificem ordinavimus; sed perpendentes, quod et vos melius scitis, quanta et per quanta tempora ipsa Ecclesia desolata et destituta sit, et quanta contra Dei voluntatem, non solum in eadem parochia, sed et in tota provincia ad eam pertinente, increverint, cum nihil canonice sine primate suffraganei episcopi agere valeant, nisi quod ad proprias parochias pertinet, ibidem commoditatem regularem invenientes canonice pontificem ordinavimus: [Col. 0262D] quod et secundum divinas leges agere possent atque deberent ipsius metropolis suffraganei, si tanti numeri forent, ut per se regulariter possent ordinare pontificem, qui non minus quam a tribus praevalet regulariter ordinari. Prosequitur etiam, depromens auctoritates sanctorum Patrum, quibus fulti hoc egerant; et subinde: Et quia tot in eadem provincia suffraganei non erant episcopi, ut metropolitanum regulariter ordinare valerent, quoniam Ecclesiae Rhemensis et Trevirensis comprovinciales atque sorores, et ex auctoritate et ex antiqua consuetudine habentur, ea conditione, ut qui prior eorum fuerit episcopus ordinatus, prior etiam habeatur in synodo, et sibi mutuo consilio et auxilio foveantur, [Col. 0263A] atque fulciantur, Trevirensis provinciae episcopi a primate provinciae Rhemorum solatium suae ordinationis secundum sacras regulas quaesierunt, sicut sancti Sardicenses canones dicunt (cap. 5), scilicet ut si contigerit in una provincia, in qua plurimi fuerunt episcopi, unum forte remanere episcopum, et populi convenerint, episcopos vicinae provinciae debere illum prius convenire episcopum, qui in ea provincia moratur, et ostendere quod populi petant sibi rectorem, et hoc justum esse, ut et ipsi veniant, et cum ipso ordinent episcopum. Quod si conventus litteris tacuerit et dissimulaverit, nihilque rescripserit, satisfaciendum esse populis, ut veniant ex vicina provincia episcopi, et ordinent episcopum. Ex quibus rite colligitur quia si provincia Trevirensis [Col. 0263B] non nisi unum vel nullum haberet episcopum, episcopi Rhemensis provinciae petenti clero et populo Trevirensis Ecclesiae deberent ordinare episcopum. Cui Ecclesiae omnes nos, quorum nomina praescripta in capite hujus epistolae legit gloria vestra, unanimi voto atque consensu, fratrem et consacerdotem nostrum Bertulfum, ut praemisimus, regulariter pontificem ordinavimus, sicut ex sacris regulis et ordinationis ejus gestis ostendere possumus, et si necesse fuerit, ostendemus. Quapropter ipsius ordinationem, et dispositionem rerum ac facultatum ecclesiasticarum, sicut sacri praefigunt canones, ita defendimus, et perpetuo defendemus, sicut et ordinem nostrum, quia si ipse non est episcopus, nec nos debemus nominari episcopi. Et si [Col. 0263C] quis voluerit contra ordinationem ejus sinistri quippiam dicere, exeat et dicat, verumtamen memor communionis suae; quia aut ipse non communicabit ecclesiastico et episcopali ordini, aut nos non communicabimus ministerio episcopali.

Unde verbis beati Leonis Theodosium Augustum quondam alloquentis: Vos, Christianissime et venerabilis nobisque charissime rex, cum consacerdotibus nostris alloquimur; implentes reverentiam clementiae vestrae sinceri amoris officio, cupientesque vos placere per omnia Deo, cui pro vobis a nobis et ab Ecclesiis nobis commissis supplicatur, ne ante tribunal Domini rei de silentio judicemur, obsecramus coram unius deitatis inseparabili Trinitate, quae tali facto laeditur, cum ipsa vestri sit custos et [Col. 0263D] auctor regni, et coram sanctis angelis Christi, ut in eo statu et immunitate seu privilegio cum suo pontifice Trevirensem Ecclesiam esse jubeatis, atque conservetis, quo vestri progenitores atque praedecessores, sed et in quo frater ac nepos vester Lotharius, pater scilicet ac filius, canonice conservaverunt: quatenus et vos meritum inde apud Deum, et beatum apstolorum principem Petrum, in cujus honore ecclesia ipsa est consecrata, habeatis, et nos amplius debitores in orationibus et caeteris debitis obsequiis acquiratis; quia nisi pro vestra reverentia hoc differremus, jam in pervasorem ipsius Ecclesiae judicium in terris exertum haberemus, quod sexcenti et triginta episcopi in magna Chalcedonensi synodo [Col. 0264A] de hujusmodi decreverunt, et de coelo super eum intentant, et in judicio divino ad aeternam damnationem exerent, nisi dignam poenitentiam egerit. Et caetera de auctoritatibus sacrorum canonum. Post quae subjungitur: Unde vestra religiosa et nobis charissima dominatio certissime sciat, quia quandiu iste frater noster Bertulfus a nobis in Trevirensi Ecclesia ordinatus episcopus in hoc mortali corpore vixerit, alter in eadem Ecclesia ordinatus episcopus non erit: nisi forte ipse, quod absit, sacris regulis obvians, per easdem sacras regulas deponatur: et isdem praesumptor et apostata monachus Walto de monasterio Trevirensis parochiae, nunquam, jam judicio Spiritus sancti super eum prolato, in Trevirensi Ecclesia, quam exitiabiliter usurpavit et laesit, poterit [Col. 0264B] esse episcopus. Et si, ut diximus, pro vestra reverentia hoc non differremus, non solum per sacros canones decerneremus, ut nunquam et nusquam ad gradus ecclesiasticos praesumeret accedere, verum sub anathemate eum ponentes, retrudi in ergastulo secundum sacras regulas decerneremus: et si in contumacia sua perstiterit, sine ulla retractatione modis omnibus decernemus. A praefatis autem intentationibus sacrorum canonum vos immunem atque exortem a Domino, per quem reges regnant, et ex quo et per quem exordium sacer cepit episcopatus, fieri totis nisibus exoramus, illius clementiam deprecantes ut det vobis velle et perficere pro bona voluntate quae praecepit, quatenus mereamini percipere aeterna gaudia, quae se diligentibus repromittit.



EPISTOLA XLII. Fragmentum. WILIGISO ET CAETERIS MONACHIS S. DIONYSII. Quod pretium pro decima quaeri non debeat.
(Apud eumdem, ex Flodoardi, lib. III, cap. 25.)
[Col. 0264C]

Absit, fratres, ut alii ecclesiastici et religiosi viri hoc audiant, quia monachi de monasterio sancti Dionysii decimam vendere quaerunt, ut de ipso pretio infernum comparent. Multo magis autem absit ut hoc laici audiant, quod nemo etiam peccatis publicis implicatus in mea parochia facere audet. Si enim aliquis de alio monasterio quam de nostro hoc tentare, quanto magis facere praesumeret, ab omni communione [Col. 0264D] illum de parochia mea excommunicarem, et caetera.



EPISTOLA XLIII. Fragmentum. AD TEUDULFUM COMITEM. Ecclesiam pretio vendere non praesumat.
(Apud eumdem, ex Flodoardi, lib. III, cap. 26.)

Propterea scias quia si vel unum denarium tibi aliquis clericus pro ipsa ecclesia, vel pro alia aliqua in mea parochia, per se aut per immissam personam dederit, per me ordinatus in ea non erit. Si autem vis ibi habere presbyterum, adhuc mihi talem clericum qui aptus sit sacro ministerio, et ego illum inquiram, et illi ecclesiam dabo, et tunc illum ordinabo, [Col. 0265A] si mihi satisfactionem fecerit quod nullum pretium inde donaverit. Et si tu ita facere non volueris, ego ordinabo qualiter populus ibi officium habeat, usque dum ibi ordinem presbyterum. Cui si aliquod impedimentum contra divinas et humanas leges feceris, et manifestum fuerit, presbyter ibi permanebit, et tu et omnes qui tibi consenserint, ab omni Christianitate usque ad satisfactionem eritis separati. Haec, chare fili, ideo mando tibi, et aliter commoneo, quia salvum et honoratum te cupio, et inter filios Ecclesiae te in loco filii habere volo, et si me coegeris, ut sicut Dominus dicit in Evangelio, sis velut ethnicus et publicanus, non mihi sed tibi reputare debebis. Postquam istas litteras dictavi, dictum est mihi quod matricularios a ministro meo [Col. 0265B] constitutos de illa matricula ejecisti, et ibi Bonarium misisti, et pro illa matricula in pretio unum asinum accepisti. Quod si ita est, non solum criminaliter fecisti, quia contra omnes leges ecclesiasticum ministerium homo laicus usurpasti, et eleemosynam, id est misericordiam pauperum, ac per hoc Deum, qui misericordia miserorum est, sicut Judas proditor, vendidisti; sed etiam turpiter in hoc nimis fecisti, ut de mendicitate, de qua mendici vivere debent, comes et honoratus regi consiliarius in pretio asinum accepisti, et omnes qui haec audiunt, pensare possunt qualiter de aliis causis pro amore et timore Dei, et reverentia tui ministerii, juste et recte facis, qui de tali miseria sine ulla verecundia turpe lucrum requiris.



EPISTOLA XLIV. Fragmentum. AD IRMINGARDEM AUGUSTAM CONJUGEM LOTHARII IMPERATORIS. De eo quod apud Lotharium falso accusatus fuerat infidelitatis.
(Apud eumdem, ex Flodoardi lib. III, cap. 27.)
[Col. 0265C]

Ego scio quia ei multa de me dicta fuerunt contraria, sed si vult poterit cognoscere non esse vera; tamen non eum audeo reprehendere, quia dominus est, nec in ejus persona dico, sicut legitur in Scripturis: Qui libenter audit verba mendacii, ministros quoque habebit impios (Prov. XXIX, 12); videlicet qui de erga eum piis voluntarie loquentur impia. Qui illi ea dixit ex mea parte quae mihi mandastis, [Col. 0265D] aliter quam verum sit dixit, male autem interpretatus est bene dicta. Si voluisset cognoscere verum, et aliquis missus mihi de sua parte veniret, ut vera ex me cognosceret, sicut venit et me qualemcunque Christi Domini sacerdotem suggillavit, libentissime suo animo satisfacerem. De meo autem misso, sicut dominatio benignissima vestra mandavit, ut ad eum dirigam qui ei hoc affirmet, quod de ejus infidelitate nihil velim tractare, scitis quanta mendacia nunc per istud vadunt saeculum, et quanta sinceritas debeat esse in sacerdote, et quantam merito domno meo velim servare fidelitatem. Et idcirco ne mali interpretes male bonum interpretentur, hoc adhuc facere non possum. Tamen, si vult credere domnus [Col. 0266A] meus Lotharius, potest veraciter cognoscere quia non tantum illi, sed nulli homini in mundo sum infidelis; et si vult credere, credat: sin autem, cum ille inter principes, et ego inter episcopos, ante Regem regum et Episcopum episcoporum venerimus, tunc quid inde verum sit, plenissime sine alicujus judicatione cognocet, etc.



EPISTOLA XLV. Fragmentum. ROTRUDI ET CAETERIS SORORIBUS MONASTERII S. CRUCIS ET S. RADEGUNDIS. Pro electione abbatissae ipsius monasterii.
(Apud eumdem, ex Flodoardi lib. III, cap. 27.)

Propterea diligite sorores ante omnia, et in [Col. 0266B] privatis collocutionibus, et in publico vestro conventu, remititte et abjicite funditus a cordibus vestris omnes injurias, et scandalorum fomites, quae hactenus inter vos ortae fuerunt, ut nulla de sorore sua vindictam, aut pro sermone, aut pro facto, vel pro aliquo despectu quaerat, aut a Deo, aut in saeculo. Quia sicut Dominus protestatur, sine concordia quidquid ei obtuleritis non illi placebit. Sive enim oraveritis, sive sacrificium obtuleritis, sive vos afflixeritis, sine hac charitatis concordia nihil Deo placabile erit, quia sicut Apostolus dicit: Etiamsi tradidero corpus meum ut ardeat, charitatem non habeam, nihil sum (I Cor. XIII, 3). Et scitis quia regula quam professae estis, propter scandalorum spinas quae oriri in monasterio solent, orationem [Col. 0266C] Dominicam in matutinis et vespertinis officiis, ita ut omnes illam audiant, a priore orari praecepit, ut timentes convenientiam qua dicimus: Dimitte nobis debita nostra, sicut et nos dimittimus debitoribus nostris, omnem rancorem de corde nostro pellamus. Quae dum prius egeritis, ne per vestram discordiam, quod absit, regularis electio de vestro monasterio pereat, adunate vos ad Dei voluntatem, et regularis devotionis unanimitatem, vestramque ipsam salutem, praesentem scilicet atque aetermam, cum charitatis concordia, quae est omnium virtutum mater, et cum humilitate, quae est custos ipsarum virtutum, atque cum vera obedientia, quae scala est qua ad coelum pertingitur, et in vobis salubri electione concordate, et vosmetipsas ad regularem normam [Col. 0266D] reducite, et constringite ac conservate: quia aliter, sicut melius ipsae scitis, salvae esse nequaquam valetis. Et sicut animos ab inquietis motibus, ita et linguas a provocativis iracundiae vobisque nocivis sermonibus custodite, contestante Apostolo: Omnis clamor et indignatio a vobis auferatur, cum omni malitia, et omnis sermo malus ex ore vestro non procedat (Ephes. IV, 30, 31); ne sicut solent homines, prius dolore commoti, et postea aliquo gaudio, quasi victoriosi obtinentes quae desideraverant, exhilarati, de quocunque homine quae non conveniunt aliqua vestrum dicat: ne et patientiae meritum inutilibus sermonibus coram Deo perdatis; et si aliquis fuerit qui aliqua provocatione quamcunque vestrum ad [Col. 0267A] hoc instigare voluerit, ut quaecunque indebita de quocunque proferat, qualiter illam comprehendere possit, ut rationabiliter damnare praevaleat, locum nec diabolus nec astutus homo exinde aliquo modo habeat. Sed tales vos exhibete ut, interius exteriusque decenter ornatae, dignas atque exaudibiles orationes et pro vobis et pro seniore ac domina vestra, proque non solum amicis vestris, verum etiam et pro inimicis ad aures Domini mittere valeatis.



EPISTOLA XLVI. AD AENEAM PARISIENSEM EPISCOPUM. De ordinatione Bernonis, Parisiensis acolythi.
(Ex Actis prov. eccl. Rhem.)

Nostri fratres de monasterio sancti Dionysii, per [Col. 0267B] licentiam domini abbatis Ludovici, ad educandum atque erudiendum commiserunt mihi quemdam adolescentem nomine Bernonem quem vestra fraternitas acolythum ordinavit. Propterea, quoniam sine vestra licentia eum nolumus in nostra Ecclesia diutino tempore immorari, petimus dilectionem vestram ut de illo nobis litteras canonicas faciatis, quatenus eum in Ecclesia nostra possimus regulariter ordinare.



EPISTOLA XLVII. AD CAROLUM REGEM. Ut clero et plebi Silvanectensi novi episcopi electionem permittat, et visitatorem designet qui praesit electioni.
(Apud Labb. Conc., t. VIII, pag. 1866.)

[Col. 0267C] Domino CAROLO regi glorioso sit semper salus et vita.

Septimo Idus Junii, circa horam secundam, venerunt tres clerici et duo laici Silvanectensis Ecclesiae ad exiguitatem meam, innotescentes eamdem Ecclesiam, fratre et consacerdote nostro Erpoino defuncto, viduatam esse pastore; ferentes etiam ipsius Ecclesiae tam cleri quam plebis petitionem ut eis pastor secundum sacras regulas tribuatur. Quos interrogavi si verbum haberent de pace [f., de parte] cleri ac plebis Ecclesiae ipsius ex aliqua designata persona: qui responderunt se non aliam petitionem ex parte sociorum suorum afferre, nisi ut apud solitam misericordiam vestram, liberam illis ac regularem electionem obtinere satagerem, quatenus secundum [Col. 0267D] sacras regulas ille, canonico visitatore directo, ab omnibus Ecclesiae ipsius alumnis valeat eligi, cui debeat ab omnibus obediri. Ego autem, licet, ut praefatum est, sacerdotem vestrum Erpoinum per fratrem Hildeboldum compresbyterum nostrum octavo Idus Judii defunctum audierim, non tamen statui antea dominationi vestrae quidquam inde suggerere, aut pro eadem Ecclesia postulare priusquam secundum regularem morem ab ea legatos acciperem. Quia, ut Leo in decretis suis dicit (cap. 49): Si in quibuslibet Ecclesiae gradibus providenter scienterque curandum est ut in domo Domini nihil sit inordinatum nihilque praeposterum, quanto magis elaborandum est ut in electione ejus, qui supra omnes [Col. 0268A] constituitur, non erretur? Nam totius familiae Domini status et ordo nutabit, si quod requiritur in corpore, non sit in capite. Ubi est illa beati Pauli apostoli per Spiritum Dei emissa praeceptio, qua in persona Timothei omnium Christi sacerdotum numerus eruditur, et proinde unicuique nostrum dicitur: Manus nemini cito imposueris, neque communices peccatis alienis (I Tim. V). Unde religiosa sapientia vestra inter alia haec duo decreta beati Leonis sagacissime ponderabit, quibus dicit ut in domo Domini nihil sit inordinatum nihilque praeposterum. Quae si idem sanctus et sapiens ita aperte non poneret, subtilitas intellectus vestri sufficienter enuclearet. Propterea, domine reverentissime ac clementissime, dignetur mihi dominatio vestra litteris [Col. 0268B] suis significare quem vultis de coepiscopis nostris, ut ei ex more litteras canonicas dirigam, et visitatoris officio fungens in eadem Ecclesia electionem canonicam faciat; et aut per se, aut per litteras suas, vicario suo deferente, eamdem electionem, cum decreto canonico singulorum manibus roborato, ad me referat, ut per me ipsa electio ad dominationis vestrae discretionem perveniat. Et quia in domo Dei, ut ex verbis Leonis praemisimus, nihil auctoritas patitur mordinatum esse nihilque praeposterum, cum vota concordia cleri ac plebis in electione regulari, vel vestrae dominationis consensum cognoverimus, litteras metropolitanae auctoritatis super electionem certae personae ad coepiscopos Rhemorum dioeceseos dirigemus, certum diem et locum eis designantes, [Col. 0268C] quando et quo ad ordinationem ipsius electi aut ipsi conveniant, aut litteras sui consensus per presbyterum aut diaconum vice sua transmittant.



EPISTOLA XLVIII. AD HEDENULPHUM LAUDUNENSEM EPISCOPUM. Ut visitatoris officio fungatur in electione episcopi Cameracensis.
(Apud Labb. ibid.)

HINCMARUS sanctae metropolis Ecclesiae Rhemorum episcopus, ac plebis Dei famulus, dilecto fratri ac venerabili coepiscopo nostro HEDENULPHO salutem.

Dilecto fratre ac venerabili consacerdote nostro Joanne Ecclesiae Cameracensis defuncto, hortor ac moneo dilectionem tuam, frater charissime, ut ejusdem [Col. 0268D] Ecclesiae officio visitatoris nostrae humilitatis metropolitana delegatione suscepto, ad eamdem Ecclesiam quantocius studeas properare, ac assiduis hortationibus clerum plebemque Ecclesiae publice admonere festines, ut remoto privato studio, uno eodemque consensu talem sibi praeficiendum expetant ac eligant sacerdotem, qui et tanto ministerio dignus valeat reperiri, et a venerandis canonibus nullatenus respuatur. Formam autem electionis, qualiter et qualem eligere debeant, tuae dilectioni transmitto, quam publice coram omnibus tua solertia relegi faciat, ne de ignorantia se quilibet excusare praevaleat. Quae electio non tantum a civitatis clericis erit agenda, verum et de omnibus monasteriis [Col. 0269A] ipsius parochiae, et de rusticanarum parochiarum presbyteris, occurrant vicarii, commorantium secum concordia vota ferentes, sed et laici nobiles ac cives adesse debebunt, quoniam ab omnibus debet eligi, cui debet ab omnibus obediri. Et si post lectionem formae electionis a nobis per tuam dilectionem eis transmissae, concordes omnes in quamcunque regularem personam inveneris, moneas eos decretum canonicum ab eis fieri, ac sigillatim omnium manibus roborari; et cum decreto canonico, atque cum tantis qui sufficienter omnium vice testimonium electo ferre possint, cum eis mandavero, eumdem electum ad nos adducere curent.



EPISTOLA XLIX. AD HADEBERTUM SILVANECTENSEM EPISCOPUM. Ut visitatoris officio fungatur in electione episcopi Bellovacensis.
(Apud Labb. ibid.,)
[Col. 0269B]

Eadem est ac praecedens, hoc tantum discrimine quod sub initium adjecta est mentio consensus regii hoc modo: Officio visitatoris, consensu domini nostri Ludovici regis, nostrae humilitatis, etc. Sub finem vero, verbis illis omissis, cum eis mandavero, paulo longius excurrit in hunc modum: Eumdem electum ad nos adducere tecum examinandum procura. Tua autem dilectio, frater charissime, solerti cura in hac electione invigilet: praesertim cum nobiscum tibi necesse erit ei qui ordinandus est manus imponere; [Col. 0269C] qui bene nostri praeceptionem beati Pauli apostoli per Spiritum Dei emissam, qua in persona Timothei omnium Christi sacerdotum numerus eruditur: proinde unicuique nostrum dicitur: Manus nemini cito imposueris, neque communices peccatis alienis (I Tim. V, 22), etc.



EPISTOLA L. AD CLERUM ET PLEBEM CAMERACENSEM. Ut canonicam electionem faciant cum visitatore sibi designato.
(Apud Labb. ibid.)

HINCMARUS sanctae metropolis Ecclesiae Rhemorum episcopus, ac plebis Dei famulus, clero et plebi in parochia Cameracensi consistenti.

[Col. 0269D] Quia defuncto dilecto et venerabili confratre ac consacerdote nostro, Patre videlicet ac pastore vestro Joanne, necesse est ut de eligendo atque constituendo vobis pastore et doctore secundum ecclesiasticas regulas votis nostris in unum Domino mediante convenientibus, praemissis jejuniis ac litaniarum obsecrationibus, tractare quantocius maturetis, et exorato eo a quo est omne datum optimum, et omne donum perfectum, quique facit unanimes habitare in domo; ita vos una cum studiis hujus venerandi fratris ac coepiscopi nostri, cui secundum institutionem canonicam visitatoris officium in Ecclesia cujus amore ac vigore fovemini, delegavimus, in electione regulari concorditer uniatis. Talem autem vobis futurum [Col. 0270A] pastorem eligite, qui merito vitae et scientiae doctrina vobis praeesse valeat et prodesse, quique a canonibus sacris non discrepet. De cujus electione decretum canonicum unanimi voto agere, et sigillatim omnium vestrum manibus in praesentia hujus visitatoris vestri roborare satagite.





EPISTOLA LI. CLERI ET PLEBIS LAUDUNENSIS AD HINCMARUM RHEMENSEM ARCHIEPISCOPUM. Pro ordinatione Hedenulfi.
(Ex Actis prov. Eccl. Rhem.)

Domino reverendissimo et sanctissimo HINCMARO archiepiscopo, caeterisque nostrae dioeceseos sanctis [Col. 0270B] Patribus et episcopis, clerus Laudunensis, cum totius paroeciae plebibus, et sibi conjunctis praesulibus, aeternam in Domino Jesu Christo salutem et pacem.

Canonicis regulis et apostolicis institutionibus statutum esse recolimus, ut quoties quaelibet civitas ministerio pontificalis dignitatis caruerit, proprioque pastore vacaverit, cum decreto electionis, singulorum petentium manibus roborato, metropolitanum adire pontificem debeant, et de substituendo, in loco ejus qui decessit, pastore, petitione supplici commonere, quatenus et civitas sollicitudine pastorali destituta proprio recuperetur pontifice; et qui ordinandus est, gratiosius possit accedere: quia cui debet ab omnibus obediri, utique debet et ab omnibus eligi; ne civitas non optatum episcopum aut [Col. 0270C] contemnat, aut oderit; et fiat minus religiosa, quam convenit, cui non licuit habere quem voluit: hi vero qui ordinaturi sunt, in quem viderint omnium vota propensius concordare, promptius liberiusque illi manus imponere possent. Quapropter cum decreto nostrae electionis manibus singulorum nostrorum roborato ad paternitatem vestram accedentes, Hedenulfum Ecclesiae nostrae filium, et in Ecclesia nostra, suffragantibus stipendiorum meritis, ad onus usque sacerdotale promotum, vita et moribus ac sancta conversatione idoneum approbatum, quem per licentiam vestram, favente Christianissimo imperatore Carolo, pari consensu ac concordi devotione, atque unanima voluntate elegimus, per manus vestras, ac caeterorum vestrae dioeceseos sanctorum episcoporum, [Col. 0270D] consecrari, nobisque et Ecclesiae nostrae doctorem atque pontificem institui imploramus, precamur ac petimus. Elegimus autem eum nobis fore pastorem quem apostolicae formae, qua episcopum ornatum beatus Paulus esse oportere demonstrat, congruere, et sacris non obviare canonibus Christi gratia cooperante confidimus. Oramus sanctam paternitatem vestram nunc et semper in Christo bene valere.

Datum quinto Kalendas Apriles, in basilica sanctae Mariae genitricis Dei et Domini nostri Jesu Christi, anno Incarnationis ejusdem Domini nostri Jesu Christi 876, regni domni Caroli imperatoris XXXVI, et imperii primo, indictione nona.



EPISTOLA LII. AD CLERUM ET PLEBEM LAUDUNENSEM. De ordinatione Henedulfi Laudunensis episcopi.
(Ex Actis prov. eccl. Rhem.)
[Col. 0271A]

HINCMARUS sanctae metropolis Ecclesiae Rhemorum episcopus, clero, ordini et plebi in sancta Laudunensi Ecclesia consistenti, in Domino pacem et salutem.

Sicut beatus papa Innocentius docet, oportet nos hoc sequi quod Ecclesia Romana custodit, a qua principium sacrae institutionis nos accepisse dubium non est. Propterea documento ac verbis beati Gregorii vos alloqui procuramus, insinuantes quia probabilibus desideriis vestris nihil attulimus tarditatis, [Col. 0271B] fratrem jam et coepiscopum nostrum Hedenulfum vobis ordinantes, praesentia vel consensu ac litteris coepiscoporum totius nobis commissae provinciae, secundum sacros canones, sacerdotem, pastorem quoque atque rectorem. Cui his litteris, quas sacri canones, ordinatos prius de conciliorum placitis, ne se aliquid contra eorum statuta egisse poeniteat, instructos, ab ordinatoribus suis, manibus eorum conscriptas jubent accipere, secundum traditionem ecclesiasticam dedimus in mandatis, ne unquam ordinationes praesumat illicitas, ne bigamum, aut qui virginem, si de conjugatis agendum est, non est sortitus uxorem, neque illiteratum, vel in qualibet corporis parte vitiatum, aut ex publice poenitente aut curiae vel cuilibet conditioni obnoxium, [Col. 0271C] notatumque, ad sacros ordines permittat accedere. Sed et si quos hujusmodi forte repererit, respectu divino non audeat promovere. Alienum etiam clericum sine voluntate et consensu episcopi sui contra sacras regulas non sollicitet, non suscipiat, non in sibi commissa Ecclesia ordinet: nec eos qui probatae fidei non fuerint, sacris ordinibus praesumat quoquo modo applicare. In ordinatione autem presbyterorum ac diaconorum, caeterorumque ecclesiastici ordinis ministrorum, a totius muneris, id est a manu, a lingua, aut obsequio indebito, juxta quod Dominus per prophetam praecipit, quantum patitur humana fragilitas, mundas et cordis et corporis manus exhibeat: ne uno eodemque gladio et dantem et accipientem munus interimat, et illicito [Col. 0271D] munere polluens manus, aliis se benedictionem credat tribuere, cum fuerit jam propriae iniquitati substratus, et sua nihilominus ambitione captivus. Ab eis etiam quos ordinaverit, indebitum et contra sacras regulas sibi sacramentum fieri non compellat. Sed sicut Dominus, praescius nonnullos accepti sancti Spiritus donum in usum negotiationis inflexuros, praecepit dicens: Gratis accepistis, gratis date (Matth. XX). Quod gratis, id est sine ulla venalitate dati vel accepti, aut etiam promissi vel sperati muneris, quantum ex nobis est, (caeterum ipse viderit habens conscientiae suae testem, quem habebit et judicem) per ministerium nostrae exiguitatis accepit, suis etiam comministris gratis conferat, sciens ex [Col. 0272A] Evangelio quid Redemptor noster per seipsum fecerit: videlicet quia ingressus templum cathedras vendentium columbas evertit. Columbas enim vendere, est de Spiritu sancto, quem Deus omnipotens consubstantialem sibi per impositionem manuum hominibus tribuit, commodum temporale percipere. Quod qui agere praesumit, suam Deo judice cathedram ipse evertit, et quos cum precio ordinat, provehendo agit ut secum et ipsi simoniaci haeretici fiant; et pro benedictione maledictionem a beato Petro apostolorum principe Simoni Mago, qui donum sancti Spiritus pretio emere voluit, juste illatam, una cum ipso, per ipsum, a quo non benedicuntur, sed maledicuntur, judicio ejusdem Spiritus sancti suscipiant. Et quoniam, sicuti comperimus, quidam [Col. 0272B] diversis adinventionibus turpia lucra sectantes, quod ministris altaris minime convenit, defunctis presbyteris, juxta quod didicerant viduatas ecclesias facultates habere, exenia pro his obtinendis exegerunt; et gradus ecclesiasticos eis non tribuebant antequam illis eadem exenia persolverentur; et synodos temere frequentabant, ut factione ministrorum suorum diverso modo denarios quasi pro eulogiis acciperent; et, quod dictu nefas est, etiam pro sacri chrismatis dispensatione, vel de ecclesiarum consecratione, quaecunque emolumenta ingenio caperent; et necesse est ut contra pestifera morborum genera, salubria medicamentorum quaeramus experimenta: sicuti et de manus impositione, ita et de hac simoniacae haereseos ingeniosa et male studiosa collatione, [Col. 0272C] quiddam eum accipere interdicimus, monentes illum attendere comminationem Domini per prophetam dicentis: Ne forte egrediatur ut ignis indignatio mea et succendatur, et non sit qui exstinguat propter malitiam studiorum vestrorum (Jerem. XXI, 12). Unde iterum iratus dicit: Visitabo super vos juxta fructum studiorum vestrorum (ibid., 14).

Verbis quoque beati Gregorii eum monemus, illique interdicimus, ut sacerdotes per suam parochiam, quoties ad consignandos infantes egressus fuerit, ultra modum gravare minime debeat, nec summam collationis, qua sui praedecessores, qui hoc bene misericorditer ac rationabiliter, atque sacris constitutionibus exsecuti sunt convenienter, contenti fuerunt, excedat. Et de capellis antiquitus subjectis [Col. 0272D] ecclesiis, non aequalem, sicut de principalibus ecclesiis, collationem exigat; sed principalis ecclesia, cum sibi subjectis capellis, debitam et antiquitus consuetam collationem conferat. Principales vero ecclesias aliis ecclesiis loco capellarum non subjiciat: quia secundum sacros canones non licet episcopis parochiam antiquitus constitutam inconsulte confundere atque dividere. Ne mansionaticos suis amicis aut suis hominibus a presbyteris parari faciat. Ne etiam quasi ad receptionem regis, vel legationem, aut ad ornatus suae ecclesiae faciendos, adjutoria quasi petendo, potius autem exigendo, denarios vel caballos, aut verres, aut friskingas, aut ad iter aliquod paraveredos, aut alia quaelibet accipiat, id est [Col. 0273A] rapiat. A quo verbo, accipere, aves, quae alias aves capiunt, accipitres nominantur: cum episcopi suos subditos non ut accipitres capere, sed sicut gallina pullos suos fovere, et quosque infirmos ut peritus medicus convenienti medicamento ac tempore debeant curare; et quos curare non potuerint, aut patienter tolerare, aut regulariter usque ad correctionem sustinentes a sano corpore submovere. Regulam siquidem, quae de quarta parte reddituum ecclesiae, juxta consuetudinem aliarum regionum, ita ut est scripta intelligat, et non prave illam interpretans, perinde in his regionibus quae sunt presbyterorum contra regulas sacras diripiat. Unde si qua fuerunt gravamina illis imposita, temperet: quia et in praesenti et in futura vita sibi [Col. 0273B] prospiciet, si eos, qui sibi commissi sunt, sine gravamine conservare studuerit. Ministros vero, id est archipresbyteros, et archidiaconos, secundum quod providere, Domino inspirante et cooperante, valuerit, tales constituat, qui oderint avaritiam, et non diligant munera, nec sequantur retributiones; neque pro ordinandis clericis, vel reconciliandis poeniten tibus, munus accipiant, et ipso munere eum corrumpere satagant. Et presbyteros in paratis et xeniis indebitis non affligant: et sicut supra de episcopo diximus, per diversas petitiones, ut illis adjutorium faciant, quae sunt presbyterorum unde ipsi vivere, et hospites recipere, et suas ecclesias continere debent, colludio quocunque diripiant, et ut eisdem ab inquisitione sui ministerii parcant, et [Col. 0273C] pro infamia eorum calcanda vel cooperienda quodcunque emolumentum non accipiant. Et si agentes talia ministros repererit, in ministerio manere non sinat, et canonica invectione corripiat. Ipse quoque pro constituendis ministerialibus ecclesiasticis, videlicet oeconomo, id est ecclesiae facultatum dispensatore, archipresbyteris et archidiaconis, in quibus fidei sinceritatem, et orobos mores ac religiosam vitam debet eligere, praemia non constituat: quia ecclesiasticum obsequium, quod male comparaverint, accipientes munus a subditis, pejus venundare curabunt. Nec pro quocunque judicio contra sacras leges, neque super innocentem contra veritatem, pretium ullum accipiat. Nec etiam odio vel gratia, livore aut iracundia, quantum scierit et potuerit, [Col. 0273D] a judicio recto declinet, dicente Domino: Non facies quod iniquum est, nec injuste judicabis. Juste judica proximo tuo, et juste quod justum est exsequaris (Levit. XIX). Juste namque quod justum est exsequitur, qui in assertione justitiae eamdem ipsam justitiam quaerit.

Pro baptizandis denique infantibus, vel pro sepultura, obaudiens decreta beati Gregorii, pretium de terra concessa putredini quemquam non permittat in parochia sua quaerere, et de alieno velle facere luctu compendium. Sed si quando aliquem quisque sepeliri in commisso sibi loco concesserit, siquidem parentes ipsius proximi, vel haeredes, pro luminaribus, vel in eleemosyna defuncti, sponte quid offerre [Col. 0274A] voluerint, accipere non prohibeat: peti vero aut exigi aliquid omnimodo vetet: ne, quod valde irreligiosum est aut venalis, quod absit, dicatur ecclesia, aut de humanis sacerdotalis religio videatur mortibus gratulari, si ex eorum cadaveribus studuerit quaerere quolibet modo compendium.

Ab omni quoque avaritia, et usura, ac turpi lucro, secundum sacros canones, et ipse abstineat, et ministros ecclesiae abstinere faciat, et etiam laicos abstinere suadeat, se autem, et sibi commissos ministros ecclesiasticos, solerter, solliciteque custodiat, ne contra sacros canones conductores vel procuratores alienarum possessionum fiant. Nec turpi negotio, aut inhonesto lucro victum quaerant. Neque secularia negotia sub cura sua suscipiant, [Col. 0274B] Deique ministerium parvipendentes, per secularium domos non discurrant, nec propter avaritiam, gratiae, aut honoris, vel pecuniae patrimoniorum sollicitudines, aut alienorum testamentorum defensiones assumant, nec fidejussionibus inserviant.

A familiaritate nihilominus ac conturbernio illicito et vetito feminarum se et comministros suos, sed et a tabernis, secundum sacras regulas, ecclesiasticos ministros faciat abstinere, attendat quoque quod beatus Job dicit: Si adversum me terra mea clamat, et cum ea sulci ejus deflent, si fructus ejus comedi absque pecunia (Job XXX, 38). Unde beatus Gregorius (Moral. in Job, lib. XXII, cap. 15): Omnis, inquit, qui praeest, si perversa in subditos exercet, contra hunc terra clamat, et sulci deflent quia contra [Col. 0274C] ejus injustitiam rudes quidem populi in murmurationis vocibus erumpunt: sed perfecti quique pro pravo ejus opere sese in fletibus affligunt. Fructus enim terrae absque pecunia comedere est, ex ecclesia quidem sumptus accipere, sed eidem debitum praedicationis pretium non praebere. De qua scilicet praedicatione auctoritatis voce dicitur: Oportuit te committere pecuniam meam nummulariis, et veniens ego recepissem utique quod meum erat cum usura (Matth. XXV, 28). Terrae igitur fructus absque pecunia comedit, qui ecclesiastica commoda ad usum corporis percipit, sed exhortationis ministerium populo non impendit. Exigit quod suo debetur corpori, et non impendit quod subjectorum debetur cordi. Non igitur redemptionem aut pretium de [Col. 0274D] collatione presbyterorum episcopus debet exigere, et alimenta ecclesiastica mutus manducare. Et cum Dominus praedicatoribus praecipiat ut, intrantes in domos eorum quibus pacem praedicant, illa edant et bibant quae apud illos sunt, per parochiam praedicando ac confirmando pergens episcopus, non debet superfluas pensiones in pigmentis et aliis quibusque a presbyteris quae non habent requirere, et talia, quae forte in domo sua non accipit, voluptati potius serviens quam necessitati, exigere, et suis parcens opibus, de superflue acceptis et venditis ditescere. Nec ideo debet praedicare, ut sumptus accipiat; sed ideo sumptus accipere, ut sufficiat praedicare.

Ecclesias quoque in proprietatibus liberorum [Col. 0275A] Dominum ac cohaeredum consistentes, ut suae tradantur ecclesiae, non debet cogere: sed secundum synodalia et imperialia capitula, quae regularia esse probat Ecclesia, satagat quatenus dotis immunitates, sicut caeterae ecclesiae, auctoritate regis habeant, et ipsae ab eisdem liberis hominibus potiantur. Talemque se, cooperante Domino, in cunctis exhibeat, ut sacrum ministerium non vituperet: qui etiam ab his qui foris sunt testimonium bonum juxta apostolicam doctrinam habere debet. Nam cujus vita despicitur, restat ut et praedicatio contemnatur: et cum pastor per abrupta graditur, solet fieri ut ad praecipitium grex sequatur. Et ne quemquam ecclesiastici ordinis ministrum, occasione turpis lucri, ut aliquid ab eo absoluto capiat, contra sacras regulas excommunicet, [Col. 0275B] inhibemus. Quia, ut sanctus Augustinus, exponens sententiam Pauli apostoli: Auferte malum ex vobis (I Cor. V), demonstrat, non temere et quomodolibet, sed per judicium auferendi sunt mali ab ecclesiae communione. Multo magis autem cavendum est, ne sine regulari judicio ministri ecclesiae officio suo priventur. Quapropter, sicut beatus docet Gregorius, si quid de quocunque clerico ad aures suas pervenerit quod eum juste posset offendere, facile non credat, nec ad vindictam illum res accendat incognita, attendens quod scriptum est: Causam quam nesciebam, diligentissime investigabam (Job XXIX, 16). Et praesentibus senioribus Ecclesiae suae diligenter veritatem perscutari modis omnibus studeat; et tunc, si qualitas rei poposcerit, canonicae [Col. 0275C] districtio culpam feriat delinquentis, secundum ordinem a sacris regulis propositum. Et ut cuncta brevi cingulo perstringamus, nihil per contemptum contumaciter faciat, vel fieri in parochia sua permittat, quantum ex ipso fuerit, quod sit evangelicae veritati, et apostolicae traditioni, aut sacris regulis inimicum. Si autem factum contigerit, arguendo, obsecrando, increpando secundum quod cuique viderit expedire, juxta traditionem majorum, quantum potuerit, emendare procuret.

Pastoralem siquidem regulam beati Gregorii mente, ore, ac manu, quantum sibi Dominus scire ac posse contulerit, in cunctis sequi procuret. Ministerium itaque, ornatum, vel patrimonium, atque redditus vel facultates ecclesiae, prout leges divinitus [Col. 0275D] promulgatae praefigunt, studeat conservare, ampliare, augere, vel dispensare, et monasteriis in parochia sua sitis canonicam providentiam gerat, et quantum ex ipso fuerit, debita privilegia, et antiquam ac regularem consuetudinem servet. Ordinationes vero presbyterorum, et sacrosancti baptismatis sacramentum secundum traditionem ecclesiasticam studeat agere.

Cui etiam licet, inspirante divina gratia, abundans adsit doctrina, tamen pro nostri officii debito, ex scrinio sanctae metropolis Rhemorum documentum dare studebimus qualiter se, cooperante Domino, morum probitate et doctrinae studio debeat gerere. Ipsum vero non nescium quod totius provinciae cura [Col. 0276A] per sacros canones sit metropolitano commissa, ad eamdem metropolim suam, sicuti ad matrem, ut ex ejus catholicis uberibus salubrem sugat doctrinam, humiliter, ac sedulo, atque obedienter monemus recurrere. Et non amplius quam sibi per sacras regulas est concessum, indebite usurpare: cum tanto charitatis ac humilitatis glutino praeceptis salutaribus ad invicem simus connexi, ut dicente sibi mandato divino: Interroga patrem tuum, et annuntiabit tibi; majores tuos, et dicent tibi (Deut. XII, 7); et nobis: Rectorem te posuerunt, noli extolli, sed esto in illis quasi unus ex ipsis (Eccli. XXXII, 1); et: Qui major est vestrum, erit minister vester (Matth. XXIII, 11): obedientibus scilicet ministrando paternam doctrinam, et inobedientibus, quod majoris est, regularem [Col. 0276B] charitatis correptionem: nos fratrum et consacerdotum vestrorum salubribus debeamus uti consiliis, et ipsi obedire paternis ac regularibus monitis. Hinc ergo, et haec et alia praecepta salubria observanti, devotis animis vos obsequendo obedire oportet, ut irreprehensibile placidumque fiat corpus Ecclesiae, per Christum Dominum nostrum, qui vivit et regnat cum Deo Patre omnipotente, in unitate Spiritus sancti Deus, per omnia saecula saeculorum. Amen.

Hincmarus sanctae metropolis Ecclesiae Rhemorum episcopus, et plebis Dei famulus, et venerabilis fratris Hedenulfi in sancta Laudunensi Ecclesia, favente Dei gratia, ordinator, his litteris canonicis, et ordinato et electoribus ipsius publice datis, anno [Col. 0276C] Incarnationis Dominicae 877, anno autem regni domni Caroli imperatoris XXXVII, et anno imperii ejus II, subscripsi.

    Odo Belgivacorum episcopus, subscripsi.
    Raginelmus Noviomagensis episcopus, subscripsi.
    Joannes Cameracensis Ecclesiae episcopus, subscripsi.
    Willebertus Catalaunorum humilis episcopus, subscripsi.
    Hildeboldus Suessionensis Ecclesiae episcopus, subscripsi.
    Geroldus Ambianensis Ecclesiae episcopus, subscripsi.
    Hadebertus Silvanectensis Ecclesiae episcopus, subscripsi.





EPISTOLA LIII. AD FRANCONEM TUNGRENSEM EPISCOPUM. Fratrem quemdam commendat.
(Ibid.)
[Col. 0276D]

Reverentissimo et sanctissimo fratri FRANCONI Ecclesiae Tungrensis episcopo, HINCMARUS, sanctae metropolis Rhemorum Ecclesiae episcopus, optat praesentem et perpetuam salutem.

Noverit dilecta charitas vestra quia hic frater nomine Flodulfus ideo nostram accessit ad humilitatem, quia in nostro fuit loco nutritus atque educatus. Quamobrem dirigimus ad vos has litteras, ut libentius eum charitas vestra recipiat. Et quia sub regimine [Col. 0277A] vestro abhinc in ante gradus accipere et Deo militare desiderat, ut sciatis eum bonis moribus praeditum, litteris sciolum atque ingenio capacem, et vestro cupientem regimini esse subditum, in vestraque parochia degere et monitis atque ordinationibus vestris diebus vitae suae libenter obtemperare. Et ut haec parva epistola a vestra dilectione libentius reciperetur atque firmum crederetur, sigilli nostri ex imagine B. Remigii pontificis impressione signavimus. Omnipotens Deus vos per multa curricula annorum conservare dignetur. Amen.

Data IV Kal. Maii, anno XIII nostri episcopatus.



EPISTOLA LIV. AD EUMDEM. Illi Gisebrindum presbyterum, data epistola formata, commendat.
(Ibid.)
[Col. 0277B]

Notum sit vestrae almitati et omnibus hominibus, licentiam dedisse nobis parochia vestra, et ubicunque voluerit presbyterum, quem ordinavi in Rhemis civitate, nomine Gisebrindum, ministerium sacerdotale fungere, si vestra adfuerit sacra voluntas, et aliorum ubi illi congruum perspexerit bonorum hominum. Qua de re missi ad vos hos apices, secundum petitionem supradicti presbyteri, ut et vos consensum ei et licentiam detis ministerium presbyteratus fungi, et ut certius cognoscatis, secundum auctoritatem canonicam formatam fecimus epistolam, et ei dedimus, Graecaque elementa sibi annotavimus . . . Nomen meum H litteram primam, et nomen [Col. 0277C] vestrum secundam annotamus litteram , et civitatis meae litteram tertiam M, et vestrae quartam F. Valeat vigeatque vestra proprietas in aevum optamus, venerande.

H. T. P. X. H. O. M. F. Y. II. CCCC. XL. DC. XC. III. LX. DCC. VIII.



EPISTOLA LV. AD EPISCOPOS PROVINCIAE LUGDUNENSIS. De Carlomanno ejusque complicibus excommunicandis.
(Apud Sirmond.)

HINCMARUS, Rhemorum episcopus ac plebis Dei famulus, cum Rhemorum dioeceseos venerabilibus consacerdotibus nostris, REMIGIO, reverentissimo [Col. 0277D] Lugdunensium archiepiscopo, et ipsius dioeceseos venerandis episcopis salutem.

Carlomannus, domni nostri Caroli regis gloriosi carne filius, in dioecesi Rhemorum Spiritu sancto regeneratus, et a patre sacro altari oblatus, religiosis divini servitii obsequiis mancipandus ac in clericum tonsus, in dioecesi vero Senonensi, et in parochia Meldensi ab Hildegario ejusdem civitatis religioso episcopo per singulos gradus usque ad ordinem diaconatus provectus, nuper a patre, post plurima benignitatis ac beneficientiae dona sibi collata, fuga lapsus congregavit secum plurimos filios Belial, qui inaudita nostris temporibus mala in parochiis dioeceseos Rhemorum exercuerunt, in rapinis et depraedationibus, et homicidiis atque adulteriis, [Col. 0278A] et ecclesiarum violationibus, aliisque quamplurimis flagitiis ac facinoribus, quae diabolica instigatione et humana crudelitate possunt patrari. Quem pie domnus noster rex Carolus, sed et complices ejus benigne ac misericorditer, sicut in mandato quod eis direxerat potestis relegere, quater studuit revocare. Verum et ego Hincmarus Rhemorum episcopus, illum ac suos satellites per meipsum ore ad os ter alloquens, et postea quarta vice per comministrum nostrum, una cum quibusdam collegis et coepiscopis nostris, eum et suos complices publice commoneri faciens, quantum mihi Dominus dedit, et suavitatem regni coelestis, et aeternorum tormentorum terrorem illis proposui, et quam gravissime Deum ipse offenderit in patris sui ac sanctae Ecclesiae [Col. 0278B] totiusque Christianitatis laesione, atque raptorum a se congregatorum consensione atque favore ostendi, et si mala coepta desereret, et ad patrem suum rediret, quam benigne illum et ecclesiastica pietas et paternus affectus debuisset recipere demonstravi, et quae clementia illis qui cum eo erant offerebatur innotui, et si haec negligeret, vel despiceret, atque in apostasiae suae coepta obstinatione perseverare ipse et complices sui deligerent, inculcavi eis qualiter post hanc quartam conventionem, secundum praeceptum Domini sicut ethnicus et publicanus forent nobis habendi, et gladio spiritus quod est verbum Dei episcopali auctoritate secundum sacros canones, spiritu Dei conditos, et totius mundi reverentia consecratos, juxtaque apostolicae sedis [Col. 0278C] decreta pontificum, ut revera apostatae, a corpore et sanguine Domini, atque unitate corporis Ecclesiae, omnium videlicet fidelium Christi societate, essent modis omnibus abscidendi. Quem, sed et quosdam suos, nec intentatae poenae terruerunt, nec promissae dulcedines invitaverunt. Et ideo, quod flentes dicimus, gementes denuntiamus, complices illius, qui sunt de Rhemensi dioecesi, et nostrae sunt curae commissi, ac in nostris parochiis tanta et talia, ut praemisimus, crimina commiserunt, et toties commoniti resipiscere a coeptis malis, et ad sinum piae matris Ecclesiae redire ut satisfacerent noluerunt, sed in pejus, quod dictu nefas est, excreverunt, quia sicut dicit Apostolus, hujusmodi regnum Dei non possidebunt, et cum talibus vetat vel cibum [Col. 0278D] sumere, judicio sancti Spiritus a corpore et sanguine Domini, et Christianorum societate atque consortio segregamus, et episcopali auctoritate, post V Idus Mart. praesentis quartae indictionis, si se antea non correxerint, secernimus; donec si forte, juxta eumdem Apostolum, eos respiciens det illis Deus poenitentiam, ut ad ejus voluntatem resipiscant a laqueis diaboli, a quibus capti tenentur, et per dignos poenitentiae fructus satisfaciant Ecclesiae quam laeserunt, ea videlicet conditione ut secundum formam mystici Nicaeni concilii et Africae provinciae canonum, juxtaque apostolicae sedis decreta pontificum, Siricii, Innocentii, Coelestini, Leonis, ubicunque fuerint, ultima poenitentia, et necessarii viatici [Col. 0279A] communio petentibus non negetur. Eos autem qui de Rhemorum dioecesi non sunt, nec specialiter sunt nostrae curae commissi, et memorata mala in nostris parochiis commiserunt, ab eisdem nostris parochiis, post V Idus Martias praesentis quartae indictionis, si se antea non correxerint, excommunicatos esse decrevimus, eo tenore ut nullam participationem in eis, vel in communione ecclesiastica, vel in societate Christi fidelium nobis commissorum habeant, quia nulla participatio est Christi cum Belial, [Col. 0280A] nec pars esse debet fideli cum infideli, donec consilio et judicio eorum quorum interest, Deo et sanctae Ecclesiae satisfaciant. Et quia essentialiter ac summe bonus pastor, qui animam suam posuit pro ovibus suis, neminem vult perire, et venit quaerere et salvum facere quod perierat, ostendit nobis viam quam sequamur, et formam cui imprimamur, decernimus, ut si forte in praescriptis parochiis nostris cuiquam illorum imminens urgentis mortis . . . . .




[Col. 0279]
HINCMARI ARCHIEPISCOPI RHEMENSIS OPUSCULA ET EPISTOLAE QUAE SPECTANT AD CAUSAM HINCMARI LAUDUNENSIS.



EPISTOLA HINCMARI RHEMENSIS AD HINCMARUM LAUDUNENSEM. De Nivino ejusque fratre Bertrico, quos ut sceleribus infames e parochia Rhemensi ejecerat.
(Apud Sirmond., ex codice Laudunensi.)
[Col. 0279B]

HINCMARUS Rhemorum episcopus HINCMARO coepiscopo nostro salutem.

Nivinus in parochia mea sacrilega infamia est diffamatus de quadam sanctimoniali, ab infantia in monasterio Deo dicata, et a sacerdote velata, quod clanculo eam prius corruperit, et postea ab ipsis monasterii claustris furtim educi fecerit, et in parochia mea aliquandiu multis scientibus habuerit, ac demum latenter in alteram provinciam abduxerit. [Col. 0279C] Unde recogitandi, sive ad noxam confitendam, sive ad infamiam suam purgandam, ei legales ac regulares consilio et consensu clericorum ac nobilium laicorum nostrorum inducias dedi: sed ipse nec confiteri peccatum, nec ab infamia se purgare legaliter acquievit. Quapropter, quia non est de mea provincia, illum a mea parochia excommunicavi, donec aut confiteretur, aut se ab objectis purgaret. Nunc vero dici a multis audio quoniam in altera provincia res proprietatis suae in pretium ab eo accipias, et illi res ac facultates ecclesiasticas, quas in ordinatione episcopali ad regendum et regulariter dispensandum sine pretio suscepisti, ad turpis lucri praemium in beneficium dones. Quod satis superque sanctarum Scripturarum auctoritati contrarium, et [Col. 0279D] canonum est sacrorum decretis adversum: et si ita est, ut passim a multis et etiam publice in publicis placitis divulgatur, quantum periculum ac detrimentum inde incurras, quantamque vituperationem sacerdotali ministerio ingeras, si sanum sapis, [Col. 0280B] intelligis. Bertricum etiam, ipsius Nivini fratrem, frequentissime de adulteriis et aliis incestis pollutionibus regulariter correptum, et non correptum, et diutius toleratum, atque ut a pravitatibus suis se cohiberet exspectatum, quoniam a suis iniquitatibus eum coercere non potui, quia non est de mea provincia, a mea parochia regulariter exire cum suis praecepi. Quae tibi, sicut sacri praecipiunt canones, nota facere procuravi. Data Idibus Februariis praesentis tertiae indictionis.





EPISTOLA HINCMARI LAUDUNENSIS AD HINCMARUM RHEMENSEM. Purgat Nivinum seque ipsum in ejus negotio, et Hincmarum Rhemensem perstringit.

(Vide Patrologiae tom. CXXIV, col. 979.)



EPISTOLA HINCMARI RHEMENSIS AD HINCMARUM LAUDUNENSEM. Intercedit pro Hadulfo presbytero.
(Ex Actis prov. eccl. Rhem.)
[Col. 0280C]

HINCMARUS, Rhemorum episcopus, HINCMARO dilecto fratri et venerabili coepiscopo nostro, salutem.

Frater Clarentius communis compresbyter noster ad me veniens ex tua parte mihi dixit, quia fratri Hadulfo compresbytero nostro missaticum tuum ad Witgarium episcopum de civitate Augustiburc (Augsbourg) pro libro Paterii et aliis quae tibi placuerunt commiseris, de quo missatico non se excondixit. Postea vero audisti quod in alias partes ire [Col. 0280D] vellet, et misisti pro eo mandans illi per clericum tuum ex divina et episcopali auctoritate, ut ad te rediret, et direxisti homines tuos qui eum, si redire nollet, ad te reducerent. Veniens vero ad tuam praesentiam, non sic humiliter tibi respondit sicut debuerat, [Col. 0281A] et tibi placuit; et rogasti eum, ut iret Laudunum, et exspectaret ibi usque dum tu illuc venires, et coram fratribus cum illo rationes haberes. Isdem autem Hadulfus perrexit in ecclesiam quae est in Anisiaco (Anisy), ubi et tu morabaris, et projecit se ad orationem ante altare. Tu vero misisti post eum fratrem Clarentium, et diaconum tuum cum eo, et jussisti eis ut interdicerent Hadulfo ex divina et episcopali auctoritate ne in parochia tua communicaret; et Hadulfus missis digitis suis in auriculas ab eis in viam suam perrexit. Postea autem venit ad me praescriptus Hadulfus, et similiter ut Clarentius de missatico sibi injuncto et reversione sua ad te mihi dixit: de contumaci autem responsione non similiter, sed et excommunicationem ex parte tua, [Col. 0281B] antequam ego illi dixerim, se non audisse professus est; et voluit ire Laudunum, quo una cum missis tuis praemisit hominem suum, et clausae sunt obviam illi januae ecclesiae et porta claustri; et postea nihil de his quae in mansione sua habuit obtinere praevaluit. Nunc autem petit me intervenire apud te, quatenus ei liceat communicare in tua parochia, et locum ac mansionem suam, et ea quae apud te proservierat pleniter habere, et cum pace canonice tibi servire. Et si hoc tibi grave fuerit, habeat tantum communionem in parochia tua, et liceat ei sub religione, ubicumque locum sibi aptum invenire potuerit, conversari, et sit tibi fidelis. Propterea, sicut tua prudentia novit quam sanctificati instent dies, in quibus praecipue pax peti, et pax petentibus dari, [Col. 0281C] etiam non petentibus pax et indulgentia debet concedi, et omnes colligationes impietatis dissolvi, et fasciculi deprimentes absolvi, sed et imperia dura curvari, remanda mihi praesentialiter litteris tuis, et per aliquem communium ministrorum nostrorum, de Ecclesiae Laudunensis canonica qualiter tibi de ipso fratre Hadulfo placet: utrum ei communionem tuae parochiae, et locum, et mansionem, ac ea quae apud te proservierat eum pace tua pleniter habere, et tecum canonice conversari valeat, an ei concessa communione in parochia tua, ubicumque locum sibi aptum invenire potuerit, ut sub religione degat, hoc cum tua licentia facere valeat, et ei fidelitatem suam, quam erga te habet, ubicumque potuerit devote exhibeat. Data XIII Kalend. April., indictione [Col. 0281D] III.





EPISTOLA HINCMARI LAUDUNENSIS AD HINCMARUM RHEMENSEM. Hadulfo in Hincmari gratiam pristinae mansionis locum permittit; communionem suam nondum concedit.

(Vide Patrologiae tom. CXXIV, col. 985.)





EPISTOLA EJUSDEM AD EUMDEM. De senati clerici ordinatione, deque carcerali sua detentione, et proclamatione ad sedem apostolicam.

(Vide ubi supra, col. ead.)





COLLECTIO EX EPISTOLIS ROMANORUM PONTIFICUM. Ab Hincmaro Laudunensi Hincmaro Rhemensi apud Gundulfi villam missa per Wenilonem archiepiscopum.

(Vide Patrologiae tom. CXXIV, col. 1001.)



OPUSCULUM LV CAPITULORUM ADVERSUS HINCMARUM LAUDUNENSEM.
(Apud Sirmondum.)





INDEX CAPITUM.

In epistolae capite ostenditur quae mihi mandavit, et quae illi remandavi, et quam insulsa illius mandatio fuerit, dicens [Col. 0282B] quod ego illi insinuavi, ut suam excommunicaret parochiam, et non attendit qualiter seipsum illaqueavit.

CAP. I. Redditur ratio de capella, de qua mihi mandavit.

CAP. II. De administratione palatii et abbatia adeptis contra canones: et quoniam vocatus ad episcopi ordinationem non venit, et quid inde correptus respondit, et de irregulari excommunicatione Amalberti.

CAP. III. De irregulari excommunicatione in diversorum episcoporum parochianos intentata.

CAP. IV. De hoc quod mandavit, ut scripta pro dissolvenda illicita excommunicatione illius, sibi et parochiae suae directa, incenderem.

CAP. V. De eo quod gloriari dicitur quia mihi potest resistere, et me audet contemnere: et quia duo mea judicia a sede apostolica sunt cassata, mihi non debeat respondere.

CAP. VI. De eo quod dicitur solere dicere, quoniam degradari debeam, quia in sua parochia solvi quae ipse ligavit.

CAP. VII. De eo quod non ecclesiastico sed saeculari consultu a sibi impetitis purgari quaesivit.

[Col. 0282C] CAP. VIII. De epistolis domno regi et mihi pro reclamatione sua a domno apostolico missis.

CAP. IX. De monacho a se excommunicato.

CAP. X. De compilatione ex epistolis apostolicae sedis mihi in quaterniunculis missis, et verbo promulgo, et capitulo Leonis papae.

CAP. XI. Quod latius de sacris ordinibus, et canonum disciplinis, ex orthodoxorum verbis et sensibus sit dicendum.

CAP. XII. Qui sint ordines in coelo, et in Ecclesia, et in terrena republica.

CAP. XIII. Quod si ordo generalis est omnibus episcopis, non tamen communis est dignitas omnibus.

CAP. XIV. Quod et in republica, ad instar coelestis militiae, diversi sint ordines.

CAP. XV. De paternitatibus et incolatibus a Deo constitutis in coelo, ad quorum instar sunt paternitates et incolatus divinitus distributa in Ecclesia et in republica.

CAP. XVI. De certa metropoli Rhemorum provincia, et castro Lauduno. Et quia licet tribus principalibus sedibus episcopi tres praesideant, una tamen sedes sunt Petri. Et de epistola Hormisdae sancto Remigio directa, et quod [Col. 0282D] sanctus Remigius ordinans episcopum in castro Lauduno, in subsellio suae metropolis consedere, et inter sedes computari fecit.

CAP. XVII. De rebellione minorum sacerdotum erga potiores et in Veteri et in Novo Testamento: et de metropolitanis, et archiepiscopis, et primatibus, ac patriarchis, et de apostolica sede, et de Constantinopolitana Ecclesia rebellante adversus apostolicam sedem, et usurpante sibi nomen universalitatis, et quid de eodem nomine sanctus Gregorius papa ad diversos scribens decreverit.

CAP. XVIII. Quod humilia videre non possit albuginem habens in oculo, id est arrogantiam in mente et qualiter insanae mentis homines per indiscretionem in Scripturis sanctis erraverint.

CAP. XIX. Quod similiter in sanctarum traditionum sanctiones homines vesani male intelligentes erraverint, et delectantes vocum novitates per diversas occasiones se ab Ecclesia separaverint.

CAP. XX. Qualiter caveat ne scandalum sibi sumat in intelligentia Scripturarum atque sacrorum canonum, et quomodo propagata sit processu temporum doctrina Ecclesiastica. [Col. 0283] Et de epistolis pontificum apostolicae sedis ante sacra concilia ad diversos pro diversorum consolatione datis; et quod sicut in publicis legibus quaedam sint abrogata, et quaedam immutata, quaedam etiam superadjecta, ita et ex decretis catholicorum, pro tempore et ratione atque necessitate prolatis, postea quaedam abrogata vel immutata fuerunt: et de quibusdam formis canonum; et de eo quod S. Augustinus ad Bonifacium de poenitentia scripsit; et de diversitate constitutionum in praedictis epistolis, unde suam compilacionem confecit. Et de sex generalibus synodis, et de nomine universalitatis. Et quid de canonibus Gallicanis apostolica sedes senserit; et de privilegio ac clavibus regni coelorum beato Petro traditis, et in eo omni electorum Ecclesiae. Et de epistolis Julii, et Felicis, et Sardicensi Concilio: et unde opinio sit exorta plura quam viginti fuisse capitula in Nicaeno concilio facta.

CAP. XXI. Qua ratione quaedam ex his quae in epistolis antiquorum apostolicae sedis pontificum scripta inveniuntur, a successoribus eorum usa non fuerint, et quaedam in decretis eorum posita, et a conciliis inter canones sacros inveniuntur assumpta. Et quod non nisi viginti capitula, quae habemus, in Nicaeno concilio fuerint constituta.

CAP. XXII. De quatuor capitulis a beato Gregorio in epistola ad Theoctistam patriciam memoratis, de quibus quaedam imposturans hic frater noster prave interpretatus est, sicut quondam et alii fecisse leguntur, unde in generali synodo revicti et degradati fuerunt.

CAP. XXIII. Quod apostolica sedes partem noni capituli, cum recapitulatione ipsius in cap. 17, non recipiat, sicut beatus Leo papa demonstrat.

CAP. XXIV. Quod ea quae inde apostolica sedes refutavit, quidam relevare ac restituere conati sint, allegantes quoniam synodus Chalcedonensis, aut rata in totum tenebitur, aut in totum annulanda ducetur; et quod apostolica sedes fidem Constantinopolitani concilii temporibus Damasi papae et Gratiani principis celebrati recipiat, canones autem ipsius concilii non recipiat. Et quod canones Chalcedonensis concilii, praeter illud unum capitulum in 17 recapitulatum, recipiat. Et de canonibus qui dicuntur Apostolorum; et de sententiis, quae dicuntur ex Graecis et Latinis canonibus, et synodis Romanis, atque decretis praesulum ac ducum Romanorum, collectae ab Adriano papa, et Angelramno Metensium episcopo datae; et de praefatione Isidori in libro epistolarum. Et de eo quod dicit hic frater noster quia non ego solus sapio canones, et quia me reprehendit, quoniam dico ante me cognovisse canones quam ipse natus fuisset: et quia necessariora posset quaerere quam talia quae sibi ad suam intentionem non sunt profutura. Et de schedula quam illi in Gundulfi villa per domnum Wenilonem direxi; et de eo quod dicit: Si quis contra Romanorum pontificum decreta obloqui praesumpserit, et quod, sicut ipse dixit, ordine praepostero suam compilation me exercuit, et ego coactus sum anfractus ejus vestigando mille viis, ut dicitur, explicare.

CAP. XXV. Danielis explicatur sententia dicentis: Pertransibunt plurimi, et multiplex erit scientia (Dan. XII). Et de eo quod beatus Gelasius dicit in Catalogo, in quo descripsit qui libri ab Ecclesia catholica recipiantur, et quam differentiam faciat inter sacra concilia, et memoratas epistolas pontificum apostolicae sedis ad diversos pro diversorum consolatione datas; et quod Apostolus de lege veteri dicit, et de caeremoniis ipsius legis veteris. Et quid sanctus Augustinus ex verbis Cypriani de consuetudine dicat, et quam differentiam in libris de Baptismo demonstret inter epistolare colloquium, quo istae epistolae apostolicorum, de quibus agitur, conditae sunt, et regionale ac plenarium concilium: et inter priora et posteriora concilia, et inter sacram Scripturam et episcoporum concilia; et de mystica Nicaena synodo, et quid de conciliis in aliis libris suis beatus Augustinus dicat.

CAP. XXVI. Adjectio ex supererogatione ponitur, quid de conciliis beatus Augustinus ad Januarium dicat, et quid inde in edicto Justiniani super quintam synodum dicatur. Et quid de Antiochena synodo beatus dicat Hilarius. Et quod de Nicaeno concilio nihil a catholicis sit abrogatum vel immutatum. Et quid apostolicae sedis pontifices de metropolitanis et suffraganeis episcopis decreverunt. Et quid beatus Ambrosius et Hilarius de privilegio Nicaeni concilii dicant. Et quid inde passim Leo scripserit.

CAP. XXVII. De eo quod hic frater noster dicit in metrica titulatione compilationis suae:

Responsum a vincto rite nec exigier.
Sed et de eo quod mihi per comministros meos ad se directos mandavit, quia respondere de sibi mandatis non debuerit. Et quid de obedientia suffraganei erga metropolitanum sacri canones et apostolica sedes decreverint.

[Col. 0284] CAP. XXVIII. De irregulari excommunicatione ab hoc fratre nostro intentata in ministros ecclesiasticos suae parochiae. Et qui aequaliter ab episcopo excommunicari debeant. Et quia sicut duo sunt peccata, et duo genera peccatorum, et duo sunt adventus Domini, unus occultus, alter manifestus, ita et duo sint judicia, unum occultum, alterum manifestum, et duo judiciarii ordines, et qualiter ipsi duo ordines sint exsequendi.

CAP. XXIX. Quod sacri canones dicant de his qui a singulis episcopis provincialibus, pro incognitis causis primati provinciae et caeteris episcopis, excommunicantur: quos ante cognitionem nullus debet praesumerem ut eos communioni societ. Et qualiter agendum sit erga eos, quorum causae manifestae sunt et plurimis cognitae, et irregulariter excommunicantur.

CAP. XXX. Qua ratione et auctoritate per sacras regulas solvit quae irregulariter in parochia sua hic frater noster ligavit: et quia suae excommunicationes, non Ecclesiasticae alligationes, sed commoti animi sui, contra Evangelicam veritatem, et apostolicam atque sacrarum regularum constitutionem, maledictiones fuerunt. Et quos sacri canones excommunicatos ab aliis recipi non prohibeant, vel quos recipi vetent. Et quid beatus Gregorius de episcopali alligatione decreverit, et quid inde sacri canones dicant, et quid leges, quas Ecclesia recipit, de eo, qui injuste excommunicavit decernant, et quid ex eisdem legibus sedes apostolica promulgaverit.

CAP. XXXI. De eo quod parvulos qui saepe discrimine mortis periclitantur, baptizari prohibuit.

CAP. XXXII. De eo quod poenitentiam denegari et viatico munere non subveniri morientibus contra Nicaenos et Africanos canones, et decreta Siricii, et Innocentii, atque Coelestini, nec non et Leonis, praecepit. Et de capitulo Coelestini, in quo quiddam praetermisit Et quid sanctus Gregorius de anathemate dixit in quemcunque, qui contra sacrum Nicaenum concilium et caetera veneranda concilia, eas personas ligant quas ipsa solvunt, et eas solvunt quas ipsa ligant; et sacrum Nicaenum concilium dicit (can. 13): Ut generaliter omni cuilibet in exitu posito, et poscenti sibi communionis gratia non denegetur. Et beatus dicit Gregorius (lib. I, epist. 24): Quisquis aliud sapit anathema sit.

CAP. XXXIII. De eo quod sepulturam mortuis, sicut in petitione a Laudunensi Ecclesia mihi porrecta continetur, denegari praecepit.

CAP. XXXIV. Quia de certis et manifestis causis, quae in nullo nobis sunt dubiae vel obscurae, de quibus diffinitivas sententias, quae nulla possunt ratione convelli, a sanctis Patribus promulgatas habemus, synodalem consultum, vel coepiscoporum provinciae nostrae consilium vel consensum non debeo exspectare, nec a regulis praestitutis ulla aut negligentia aut praesumptione discedere, nec etiam sedem apostolicam inde requirendo inquietare, sed secundum ipsas diffinitivas sententias quae sunt praestituta decernere, et ligare, vel solvere.

CAP. XXXV. Quod quicunque primates provinciarum a Domino constituti, et apostolica auctoritate confirmati sumus, sed et quique catholici episcopi, de certis et manifestis rebus, de quibus expressa judicia, et irrefragabiliter atque inconvulse conservandas diffinitivas habemus sententias, secundum sacros canones, et decreta sedis Romanae pontificum, quaeque decernimus et judicamus, apostolica sedes, et catholica Ecclesia apostolorum fundamento fundata, ut in ordinandis coordinat, ita et in decernendis canonice condecernit, et in judicandis conjudicat. Et quod firmatis legibus, non de eis, sed secundum ipsas sit judicandum. Et quod sua irregulari subscriptione hic frater noster ligare non valeat quod secundum sacros canones, et decreta sedis Romanae pontificum, regulariter solvi. Et de his quae ex Lucio, et diversis decessoribus ac praedecessoribus ejus, qui ante sacrum Nicaenum concilium exstiterunt, in suis compilationibus misit. Et quod non bene intelligit, ut nullus metropolitanus absque caeterorum omnium provincialium episcoporum instantia aliquorum audiat causas. Et de differentia inter auditionem, et auditionem vel audientiam, et de differentia inter nominationem, et nominationem atque cognitionem: et item de differentia inter cognitionem et agnitionem. Et quid sit columbas vendere, et quam grave periculum sit de impositione manus, qua Spiritus sanctus accipitur, munus quodcunque accipere.

CAP. XXXVI. De eo quod me replicare cogit necessitas, quia si quod male admisit corrigere detrectassem, a praestitutis regulis negligentia discederem, a quibus praesumptione ipse discessit. Et de capitulis papae Leonis. Et qualiter se habeat ipsius irregularis subscriptio, de qua per singula quid sentiendum sit, ex sacris Scripturis et traditione majorum ponere me coegit necessitas. Et quia contra [Col. 0285] institutionem beati Hilarii illic litteram postulavit, ubi sensus conscientiae non periclitabatur, et fecit subscribi quod salutare non est confiteri, si tamen sacro Nicaeno concilio, et Romanae sedis pontificum decretis post Nicaenum concilium habitis, et ex sacris canonibus promulgatis, in aliquo est contrarium quod ab eo et suis complicibus constat esse subscriptum.

CAP. XXXVII. Monetur ut contra Prophetam et Apostolum non sit prudens apud semetipsum; et de discretione in pace tenenda.

CAP. XXXVIII. Monetur, ut sacrae Scripturae verba, sed et sacras regulas, sicut a sancto Spiritu, quo et sacrae Scripturae sunt conditae, intelligat.

CAP. XXXIX. Admonetur et obsecratur ut removeat a me dolorem, a se periculum, et ab utrisque nostrum a plurimis illatum improperium.

CAP. XL. De eo quod dicit quoniam quidquid illi de suis hominibus et de hominibus a rege ad Laudunum directis, contrarii actum est, et quod eum rex commendavit, hoc meo instinctu et consilio atque consensu patratum exstiterit.

CAP. XLI. Quod si inde me recognoscerem, quia prima salutis spes est confessio, deinde dilectio, non dimitterem quin inde salubrem indulgentiae medicinam expeterem, non pro humano, sed pro divino timore et fraterno amore.

CAP. XLII. De auferendo a nobis ambobus oppobrio a multis illato.

CAP. XLIII. De eo quod audio, illum me apud multos infamare, quoniam sacras Scripturas soleam detruncare, et ad meum sensum inflectere, quod illum egisse jam quater possum ostendere. Et de epistola a me illi directa, de duobus a mea parochia, quoniam de aliena erant provincia, excommunicatis, quia satisfactionem de quibus reputabantur in mea parochia agere contempserunt. Et de eo quod commemoratis dictis Anacleti, Victoris, Callisti, et Eleutheri, qui ante Nicaenum concilium pro quorumdam consolationibus, sicut dicit Gelasius, ad diversos suas epistolas direxerunt, subjunxit: Ecce, Pater, qui canones recipiendi, venerandi, ac observandi habeantur, et quid de canonibus apostolicae sedis pontifices senserint. Et de eo quod posuit de proscriptione secundum leges accusatoris adversus accusatum: et de differentia inter admonitionem et de accusatione judicationem, et inter hoc quod dixi, si ita est ut passim a multis et etiam publice in publicis placitus divulgatur: et quid de petitione porrecta senserit apostolica sedes: sed et de auditione sine petitione vel accusatione, verum et de accusatione episcopi aut cujuslibet ordinis clerici: et quod per mandatum nullus accuset, et apud quem episcopus accusandus debeat accusari. Et quod saepe dictae epistolae venerabiliter suscipiendae sunt, a sede apostolica pro diversorum consolatione datae, quas ipse canones vocat, et concilia a sanctis Patribus instituta, ad auctoritatem sunt custodienda et recipienda. Et quod verba obstrusa, et undecunque per glossulas collecta, ad ostentationem dictis suis immiscet. Et de instructione quam ironice ex Bertrico mandavit. Et de hoc quod mihi objicit, se scisse atque sensisse, saepius me audiisse, ac falsa audita pro veris recepisse atque tenuisse; et quia voluntarie audio verba mendacii, et detractoribus suis aurem libenter a commodo. Et quia saepe illum verbis et scriptis secreto admonui, sicut et in hoc capitulo documentis sanctorum facio.

CAP. XLIV. Qualiter redire valeat ad paternae charitatis dulcedinem, a me quondam sibi impensam. Et qui ordines et distinctiones episcoporum, ac sacros canones, et decreta sedis Romanae pontificum, nec non et leges, quas Ecclesia probat et servat, praesumit convellere, seipsum ab universali Ecclesia studet praecidere.

CAP. XLV. Admonetur ut reducat ad memoriam cum quanta benignitate in primis diebus, quando ad episcopatum venit, a domno rege suscipiebatur, et quanta dulcedine mea fruebatur, quanta unanimitate cum fratribus et coepiscopis nostris utebatur, cum quanto amore a palatinis et ab aliis hujus terrae hominibus colebatur, cum quanta amoris reverentia a sibi commissis, sed et a nostris, a quibus, et cum quibus, et inter quos nutritus fuerat, venerabatur, qui nunc est omnibus in cantico tota die. Et quia dicit, se mihi nolle consentire, ut sedes apostolica suam potestatem non habeat.

CAP. XLVI. De eo quod dicitur per vanitatem jactitare, quoniam quaecunque incepit, aut contra regem, aut contra me, aut contra quoscunque suorum, sive clericos, sive laicos, qui contra suam voluntatem fecerunt, vel contra vicinos suos, qui se contra eum erexerunt, totum ex parte maxima semper vicit, et quod restat evincet.

CAP. XLVII. Et quia victum se dicere non dignabitur, et quae ad instructionem suam et correptionem sibi scripta sunt, non ad aedificationem suscipiet, sed ad contentionem, [Col. 0286] ex verbis beati Gregorii tria illi proposui, peccatum scilicet, et causam peccati, ac poenam peccati, qui etiamsi negare velit admisisse convincitur. Sed et alia tria ex verbis beati Augustini illi proponuntur, ut, sicut scriptum est, videat, et sciat, et recogitet, et intelligat pariter: et de differentia, quam beatus Augustinus in libris de Baptismo ostendit, inter idolum fabricatumatque adoratum, et incensionem prophetici libri ira regis contemptoris, et schisma attentatum: et de eo quod in sua perversa subscriptione misit: Si aliqui secus nolentes fieri socii hujus disciplinae, nec habeantur participes communionis nostrae. Et quia in sola catholica unitate, per haereses vel schismata non divisa, vera sunt ligamenta, ut vera sunt sacramenta. Et quia spiritales etiam ab aliis injuste non dividuntur ab Ecclesia, nisi se ipsi dividant: et quid sacri canones de seipsos dividentibus ab Ecclesia presbyteris, diaconibus, et episcopis dicant. Et quod, sicut in latrone in cruce converso monstratur, aliquando baptismi vicem passio implet: et de Cornelio cum suis ante baptisma Spiritum accipiente, et de baptismate Joannis, et quia in latrone perfecta salus est, quoniam per pietatem spiritaliter ei adfuit quod per necessitatem corporaliter defuit, sicut et parvulis, cum pro eis ab aliis respondetur, et non tantumdem valeat si quis pro se valeat respondere. Et quod parvuli participatione corporis et sanguinis Christi ac beneficio non privantur, etiamsi antequam panem illum comedant, et calicem bibant, de hoc saeculo in unitate corporis Christi constituti abscedant. Et quid beatus Ambrosius de Valentiniano sine corporali baptismate obeunte dicat.

CAP. XLVIII. Monetur ut ex his diligenter attendat, quid illi sentiendum sit de parvulis sua jussione sine baptismate mortuis, et de his qui ejus praeceptione sine viatico munere obierunt, et quid inde regulae sacrae dicant: et quid sanctus Augustinus dicat de his qui nimis amant sententiam suam, vel invidendo melioribus, usque ad praecidendae communionis, et condendi schismatis vel haeresis sacrilegium perveniunt: et beati Cypriani pulchra laudatio, qui licet aliter de baptismo senserit quam debuerit, tamen ab unitate Ecclesiae se per contumaciam non divisit. Et quod primatus non sit, nisi in sancta conversatione et vita bona. Et quod in haeresi vel schismate, nec ligari aliquid possit, nec solvi. Et quod Spiritus sanctus, qui in sola catholica per manus impositionem dari dicitur, majores nostri charitatem intelligi voluerunt, quam charitatem non habet, qui ab Ecclesiae catholicae unitate se segregat. Et quod communio corporis et sanguinis Christi signum sit unita is. Et quod qui schismatico assenserit, schismaticus esse negari non poterit, et si de pane coelesti gustat, judicium sibi manducat; et quod post revelationem factam, qui in eo quod erraverat perseverat, prudens et sciens sine venia ignorantiae peccat. Et sequitur consilium orthodoxorum, qualiter ipse quod perpere egit, sed et ab illo traducti vel illecti se corrigant.

CAP. XLIX. Admonetur ut talentum intellectus, quod Dominus sibi gratuito dedit, non negligat.

CAP. L. De eo quod dicitur a quibusdam, quia portare patienter non potest, ut ei a quoquam dicatur, quod quisquam sibi bonum aliquod sine suo merito exhibuerit.

CAP. LI De eo quod a multis dicitur, quia clericos et laicos sibi commissos in multis exeniis per diversas occasiones gravet, unde ex sanctorum verbis monetur, ut si verum est a talibus resipiscat, et de caetero caveat.

CAP. LII. De eo quod a multis denotetur quia superbia efferatur, et vana gloria jactitetur, atque arrogantia superetur. Unde admonetur, ut se corrigat, et qui ad humilitatis exemplum positas est, locum detractionis non praebeat. Admonetur etiam de eo quod dicitur apud plurimos gloriari de fortitudine et agilitate sui corporis: et quia de praeliis, atque, ut nostratium lingua dicitur, de vassaticis frequenter ac libenter sermonem solet habere, et qualiter ageret, si laicus fuisset, irreverenter referre Sed et alia quae sibi non conveniunt dicere et agere, nec mihi enuntiare.

CAP. LIII. Et quoniam a multis reprehenditur de motibus corporis inordinatis, ex verbis sanctorum monetur qualiter illa caveat.

CAP. LIV. Monetur ut non se permittat decipi a flore juventutis et sanitate corporis, et mundi illecebris, habens semper ante mentis oculos quod hinc sanctus Spiritus dicit.

CAP. LV. In conclusione horum omnium illi dicitur quod beatus Elias, Spiritu sancto repletus, ad Eliseum eodem Spiritu sancto replendum dixit: Quod meum fuit feci tibi. Quae conclusio epistolae in oratione terminatur, Ut quod nostris meritis non valemus, divina gratia, scilicet gratis data, obtineamus.



TITULATIO METRICA COMPILATIONIS Hincmari Laudunensis episcopi ad domnum Carolum regem ficta.
[Col. 0287A]

Iste pitatiolus plane depromit et apte,
   Sedem appellandam libere apostolicam,
Quin appellantem haud vinclis artarier ullis,
   Responsum a vincto rite nec exigier.
Archique pontifici distinguit jusque modumque
   Cum compraesulibus ceu teneat sobrius.
Sitque pio regi Carolo pax, vita, potestas,
   Qui probus haec cernens prae probitate probet
Cui si surripitur humanis nisibus ullis,
   Cassando reicit, res ubi certa redit.
[Col. 0287B] Sic sua mens adeo veri defervet amore
   Recte frustrandum ne sinat esse ratum.
Namque animum servat mitis sapientia fortem,
   Prae cunctis proprie quem redimit pietas.
O quam rex felix, virtutum fortis amator,
   Tam bene quem superat sola boni pietas!
At te, Christe, Deum noscens dum diligit ultro,
   Quae spernis spernit, quae statuis statuit,
Se tibi committens in te tua verba veretur,
   Nunc et in aeternum tuque tuere tuum

RESPONSIO.

Hoc tibi de titulo, juvenis Hincmare sacerdos,
   Respondere mihi convenit arte pari.
Ne tibi sis sapiens multum, quod caecat homonem,
   [Col. 0287C] Collige de veris haec tua ficta fore,
Sicut et ipsa tui primordia carminis esse
   Clare demonstrant degeneri genere.
Namque pitatiolum neutro dixere priores,
   Et caput hoc languens caetera fluxa docet.
Quae compilasti vario pro tempore et actu
   Condita de verbis sedis apostolicae,
Conciliis certis praeponens talia sensu,
   Cui bonus interpres Spiritus almus abest
Cor fugiens fictum, quod disciplina salubris
   Non regit, atque simul quae tua vota vomunt.
Congruit unde tibi sapiens quod dixerat olim,
   Non tenuem sensum venter obesus habet.
Et mens inflato sensu distenta videre
   Noxia gesta nequit, quae tamen ipsa gerit.
[Col. 0287D] Hinc alios gestit semper clamare nocentes,
   Seque putat mundam, si nitidos maculat.
At cor contritum, Domino placabile munus,
   Dat mala cuncta sibi, dat bona cuncta Deo.
Tu, fugiens culpam, culpam nihilominus addis,
   Innocuos carpens conscius unde tibi.
Moribus et factis turgens, ut corpore, corde,
   Motibus atque nimis diceris ore levis.
Viscera qui matris, dum te gestaret in alvo,
   Rumpere non quisti, nunc laniare cupis.
Parta pie suboles, donorum oblita parentis,
   Quae te nutritam fecit honore sacram.
Non rex, ut dicis, surreptus nisibus ullis,
   De te rejecit quae bene nota tenet.
[Col. 0288A] Saepius expertus quam sit laudatio fixa
   Haec tua, quae variat tempore et ore simul.
Sed prudens animo pariter non omnia profert,
   Qui discreta tenet tempora mente sua.
Et pardi pellem noscens te linquere nolle,
   Sustinet ut propriis casibus ipse ruas.
Congeris et quaedam tibimet quae valde resistunt,
   Teque magis pungunt, quae tibi grata putas.
Multa quidem ex studiis a te dimissa videntur,
   Quae quia contemnis, fraude doloque taces.
Impurus quaedam falsasti, immittere mendas
   Non veritus, quoniam non tibi pura placent.
Nam sacra depromunt canonum decreta patenter,
   Juraque confirmant sedis apostolicae,
Metropolitanum curam regionis habere,
   [Col. 0288B] Ut praesit sollers ore manuque sagax,
Ad quem concurrant quaecunque negotia juris
   Cuncti poscentes, praeminet ipse quidem.
Regmine sub cujus constat provincia tota,
   Ut sanctis semper legibus aptet eam.
Rebus in obscuris, dubiis quoque, certa requirat,
   Consilio fratrum sicque tenenda legat.
Quae scriptura tamen, sanctorum et dicta, perennes
   Leges duxerunt nulla molesta ferant.
Cui quia subjicitur regionis episcopus omnis,
   Sit humilis humili, sit rigidus rigidis.
Corde manens mitis, zelo sit fervidus, atque
   Sollicitus servet quae canones statuunt;
Aetates, causas, personas, tempus, et actus,
   Et loca discernens, penset agenda simul:
[Col. 0288C] Illius in cunctis semper moderamina fratres
   Exspectent, sicut regula sancta docet.
Ut pater et fratres charitatis nexibus unum
   In Christo facti, schismata nulla fient.
Angelicae sortes coelo nam culmine praestant,
   Suppositis aliis ordine composito,
Unde sacerdotum constat distinctio certa,
   Et mundi populos ordo regit varius.
Plurima membra tuo gestas in corpore toto,
   Quae servire vides officiis propriis.
Quapropter sensus pompa fallente superbos
   Deprime sub Domini jussibus almificis,
Cujus non metuis postponere dicta tremenda,
   Insuper ipsa tumens evacuare cupis,
Idque procul dubio nequam tibi spiritus omne
   [Col. 0288D] Suggerit, et semper quae sua sunt adhibet.
Qui rex est horum, quos caeca superbia vincit,
   Cujus sunt facti sponte sua geniti.
Denique quod dicis depromptum rite vel apte,
   Sedem appellandam libere apostolicam:
Quis haec ignorat quae tu te nosse fateris?
   Aut tibi sunt soli cognita quaeque Dei?
Nempe sacri canones, nec non et Romula dicta,
   Ac leges clamant, omnibus atque liquet,
Qualiter, et quando, atque ubi, quis quoque, de quibus ipsam
   Appellet sedem non levitate vaga,
Et quis, proque quibus sedem appellaverit illam,
   Vinciri nullo debeat ab homine.
[Col. 0289A] Et quis, proque quibus, propriis nudatus ad ulla
   Non det responsum, cum fuerit monitus,
Indicat ipsa tibi manifeste regula sancta,
   Qualiter his fieri debitus ordo queat.
Si leges scires, canonum quas trames honorat,
   Perspicue nosses quae bene cuncta patent,
Et tu conspiceres, nisi magna albugine plenus
   Mulceret visus, haec tibi nota fore.
Quae tibi dum tribuis, jactas et scire superbe,
   Cordis inest oculo nox tenebrosa tuo.
Hinc etenim Domino panes offerre vetaris,
   Tangere quin etiam jura ministerii.
Hanc auctore geris lapso de luce superbo,
   Qui sublime quidem letifer omne videt.
Hic te mirari monitat quod perficis ipse,
   [Col. 0289B] Quod non est mirum, sed potius miserum,
Ac detestandum veri ratione tenoris,
   Non attestandum prorsus ut illicitum.
Propter hoc autem tantum clamare videris
   Securos aditus sedis apostolicae,
Ut quod valde libet valeas patrare licenter:
   Non tamen omne licet, quod tibi forte libet.
At magis id certas, quia non vis ipse subesse
   Ulli, ceu poscit regula justitiae.
Hinc imitans illum, qui nulli sponte subesse
   Gestivit, labens per mala quaeque miser,
Qui vitio proprio talis jam factus habetur,
   Ut nullum timeat, nec mala post metuat.
Hunc et in hoc sequeris, dum non resipiscere quidquam
   [Col. 0289C] A prave coeptis vel tibi sero placet,
Sicut et ipse nequit, postquam super omnia sese
   Extulit, et misere primus ad ima ruit.
Sed si forte animos vincas ad cuncta protervos,
   A quibus ex studio valde tenere tuo,
Confestim poteris secure vera tenere,
   A quibus et nolens vinceris ipse modo.
Utque duplex animo, inconstans per cuncta viando,
   Lingua assentantis regia corda linis.
Quem contemnendo nosti te laedere crebro,
   Non parens dicto legis apostolicae,
Quod demum sancti canones, seu publica jura,
   Et quod hinc sedes sancit apostolica.
Scilicet ut subsit quaevis provincia sedi
   Metropolitanae semper ubique suae.
[Col. 0289D] Si vis, si non vis, firmum constabit in aevum,
   Sic vere sanctus Spiritus instituit,
Ut tibi conscripta in parvo diplomate misi
   Rhemorum praesul metropolita tuus:
Quae mundus totus sequitur, veneratur, honorat,
   Et reprobare nequis, si male forte velis
Versibus inversis, juvenis Hincmare sacerdos,
   Reddita sume tuis fontibus hausta sacris.
In sinibus propriis capiens hinc septupla, vates
   Ut poscit justi de manibus Domini.



HINCMARUS S. METROPOLIS ECCLESIAE RHEMORUM EPISCOPUS Hincmaro Laudunensi coepiscopo nostro SALUTEM. PRAEFATIO.
[Col. 0290A]

Nuper, quando transacto tempore, sicut tibi et aliis multis est cognitum, apud Gundulfi villam in obsequio domni nostri regis cum plurimis archiepiscopis et episcopis, ac caeteris fidelibus suis fuimus, quia me, sicut alii tui priores ordine, et potiores ordinis dignitate, ac seniores aetate, consacerdotes nostri et venerabiles archiepiscopi atque episcopi fecerunt, et te specialius oportuerat facere, exiguitatem meam adire mihique pacis osculum [Col. 0290B] dare noluisti, nec etiam ullum verbum mecum loqui dignatus fuisti, non dicam magnum, sed miserum multis spectaculum praebuisti. Quare de re, sicut mihi dixit, venerabilis archiepiscopus Wenilo tecum locutus, interrogavit te cur mecum debitam pacem non haberes, et debitam obsequii venerationem impendere detrectares. Unde a te responsum accepit, quoniam si scripta quae tibi et Ecclesiae tibi commissae de a te intentata excommunicatione tuae parochiae transmiseram, quae ibidem tecum habebas, coram aliis incenderem, et annulanda dicerem, meque contra rationem fecisse profiterer, tunc mecum pacem habere velles. Dixit etiam te mihi mandasse, quia quod de illa excommunicatione fecisti, ego tibi insinuavi. Habes enim quamdam villam in mea parochia, [Col. 0290C] et quia homines ejusdem villae rogasti ad illam ecclesiam dare illorum decimam, ad quam eam dare debebant, excommunicaverim illos, et habebas imbreviatos quot infantes sine baptismate, et quot homines sine communione inde obierint, quaemihi in publicum objicere nolles, ne postea tibi improperarem, quod si alia mala de me scires, illa etiam diceres. Unde tibi statim per eum remandavi, quia et inde, et de quibuscunque velles, quae tibi viderentur objiceres, sed de hac causa verum non diceres. Habeo enim scriptum perverse a te collectum, et perversius quae collegisti interpretata, quod per manus Hadulfi archipresbyteri tui accepi: sed et gesta, quae de ipsa ecclesia tu egisti, et qualiter et quae inde ego egi, vera narratione conscripta, et [Col. 0290D] quandocunque velles, aut cum quibusdam fratribus et consacerdotibus nostris, aut si velles in synodo tibi ostenderem. Tacite autem in hac confessione tua, qua dixisti, quia quod de illa excommunicatione fecisti ego tibi insinauvi, tria consideravi.

Primum quidem, quoniam si ratio inter te et clericos Laudunensis Ecclesiae agitanda foret, de petitione ex causis in ea continentibus ab eisdem mihi porrecta, utrum esset an non veritate subnixa, nullam quaestionem deberet recipere, postquam tuae confessionis attestatione firmatur. Aliud vero, quia silentio suppressis bonis, quae tibi insinuavi atque insinuari feci, imputando mihi quod male tibi de hac excommunicatione quam perpetrasti insinuaverim. [Col. 0291A] reum te confessus es, quia scienter male fecisti, ac per hoc, secundum decreta Hilari papae, tuum contra regulas factum deberes ipse dissolvere, quod si nolles, auctoritas metropolitana illud deberet annihilare. Tertium, quia ut tecum me posses illaqueare, si forte, ut assolet improvisae menti accidere, tibi statim haec falsa de me rejiciendo imparatus et ira commotus non responderem, et te jactitare valeres me in aliquo inde concredidisse, voluntarie tibi de tali confessione laqueum studuisti injicere, et pro bonis mala retribuens, non ut quondam proditorum primicerius, simulando pacem osculo quam non habebas in pectore, sed exerto linguae gladio me aperte ac impudenter decrevisti impetere, et quasi me qualicunque patrono ac benefactore atque [Col. 0291B] ordinatore tuo tradito, talis confessionis de tantis impietatibus laqueo te suspendere. Sed benedictus Dominus, qui secundum promissionem suam, qua dixit: A flagello linguae absconderis (Job V, 21), liberando animam meam a labiis iniquis et a lingua dolosa, adjuvit me, et consolatus est me, mox telum falsitatis scuto veritatis respondendo rejeci. Quae animi dolore compunctus, non amaritudinis livore stimulatus dico, sciens capiti ac salvatori nostro mendaciter multa fuisse objecta, sed et productos adversus eum falsos testes fuisse. Nam et Romanae sedis pontificibus Damaso, Sixto, et Leoni tertio, verum et aliarum insignium ecclesiarum praesulibus, Athanasio scilicet Alexandrino, Joanni Constantinopolitano, Caeciliano Carthaginensi, sanctitate fidei [Col. 0291C] et operationis atque scientiae doctrina praeclaris, necnon et quamplurimis aliis venerandis episcopis, ab hominibus invidis, et eorum locum ac bonae opinionis famam obtinere volentibus, sed non habere meritum illorum studentibus, mortalia et nefaria crimina falso impacta, et usque ad ecclesiastica judicia et cognitionem publicam fuisse perducta legimus. Sunt enim hujusmodi vipereae nequitiae homines, qui licet prius eorum mentes propria rodat invidia, in hoc tamen suas tegere posse iniquitates putant, si alios infamia modo quolibet maculare curaverint; quorum criminationes iidem viri sancti patientissime toleraverunt, et constantissime adjuvante Domino revicerunt. Et horum, sicut scriptum est (Hebr. XIII, 7), intuens exitum conversationis, [Col. 0291D] fidem mihi necesse est imitari; et usu compertus, et de te in me prorsus expertus, quia phreneticus saepe nulli majorem alapam dare solet, quam ipsi medico qui eum curare volet.

Sed et multum miratus sum, ubi sensum tuum habuisti, quando de tantae auctoritatis et sapientiae atque religionis viro, sicut domnus est Wenilo, dixisti, et ad plurimorum episcoporum notitiam pervenire fecisti, quod si in judicio regulari dixeris probare non poteris, praesertim te reum de hoc ipso confessus, et confitendo te talia egisse, quae etsi non confitereris, perpetrasse negare non posses, teipsum illaqueasse videre non potuisti: cum leges quas probat Ecclesia dicant (Cod. Th., de Accusat. lib. XIX): [Col. 0292A] Sane hi qui crimina sua in quaestione confessi sunt, de aliis si dicere voluerint, a judice non credantur: quia jure et legibus constitutum est, ut spontanea professione reus reum non faciat, neque illi de altero credatur, qui se criminosum esse confessus est. Et item (ibid., lib. XII): Non credendum est contra alios eorum confessioni, qui in criminibus accusantur, nisi se prius probaverint innocentes: quia periculosa est, et admitti non debet, rei adversum quemcunque professio. Et canones dicunt (conc. Afr. can. 96, 97): Ut ad accusationem non admittantur, quos ad accusanda publica crimina leges publicae non admittunt. Et quotiescunque clericis ab accusatoribus multa crimina objiciuntur, et unum ex ipsis, de quo prius egerit, probare non [Col. 0292B] valuerit, ad caetera jam non admittatur. Et item canones dicunt (conc. Carthag. can. 18): Ut ordinandis episcopis, vel clericis, prius ob ordinatoribus suis placita conciliorum auribus eorum inculcentur, ne se aliquid contra statuta concilii fecisse poeniteant. Quae a me tibi ordinando inculcata sunt: inter quae habentur et illa quibus et in hac illicita excommunicatione, et in contemptu obediendi, non solum semel et secundo, sed et tertio, ex Scripturis et regulis sacris conscriptis admonitus ut eam corrigeres, obviasti, cum scriptum sit: Melior est obedientia quam victimae, et auscultare magis quam offerre adipem arietum, quoniam quasi peccatum ariolandi est repugnare, et quasi scelus idololatriae nolle acquiescere (I Reg. XV, 22). Sed et tu, coram [Col. 0292C] Rhemensi Ecclesia, in qua nutritus fuisti, et coram Ecclesia Laudunensi tibi committenda, sed et coram episcopis qui adfuerunt, et coram legatis eorum episcoporum qui corporali praesentia defuerunt, post fidei confessionem, ea quae tibi inculcata erant, et specialiter de obedientia tuae metropoli atque tuo metropolitano regulariter exhibenda, te observaturum manu propria confirmasti: et quando tibi librum sacrorum canonum, et regulam pastoralem beati Gregorii, coram altare sanctae Mariae, in praesentia omnium qui adfuerunt, in manum misi, obtestans ut ita, quantum tibi Deus scire et posse daret, servares in vivendo, docendo, et judicando, sicut ibidem descriptum erat, et ipsos libros, sub testimonio divino et praedictae fidelium Ecclesiae susceptos, [Col. 0292D] te ita observaturum consensione tua confirmasti. Unde sacri canones dicunt (conc. Carth. II, cap. 13): Si quis contra suam professionem, vel subscriptionem venerit in aliquo, ipse se honore privabit. Et sanctus Leo papa ad Leonem Augustum scribit (epist. 84 per Philoxenum) de sua erga leges consensione si contra illam fecerit, Eis, inquiens, me ultionum conditionibus subdo, quas non solum auctoritas beatae memoriae principis Martiani, sed etiam ego mea consensione firmavi. Et canones Carthaginenses dicunt (conc. I Carthag, c. 14): Quae vel facta vel dicta superius comprehensa sunt, vel ab aliis conciliis conscripta, quae secundum legem inveniuntur, custodire nos oportet. Si quis [Col. 0293A] vero statuta supergressus corruperit, vel pro nihilo habenda putaverit, si laicus est, communione; siclericus, honore privetur. Universi dixerunt, placet, placet.



CAPUT PRIMUM. De capella in Attolae curte sita.

Caeterum causa de ipsa capella, de qua mihi mandasti, hoc modo se habet. Nam et cum a longo tempore ipsa capella in Attolae curte sita, subjecta fuerit Ecclesiae in Juviniaca villa, sicut infra ostendam, Bertharius praepositus tuus, ut dicebatur a plurimis, et etiam rei effectu claruit, tua jussione ad eamdem capellam venit, et decimam dari presbytero parochiae nostrae, cui commissa erat, et qui in ea ordinatus jam ante triginta annos fuerat, prohibuit, et sicut [Col. 0293B] sibi visum fuit, eamdem decimam dispertiri praecepit. Insuper et scuriam ipsius presbyteri interclusit, et annonam de terris dominicatis collectam, sine licentia ipsius presbyteri in ea misit, omnemque potestatem inde presbytero abstulit, antequam aliqua quaestio inde ad me, aut ad comministrum meum veniret, cum etiam si aliquid inde rationis haberes, Canones Africani dicant (can. 87): Ut episcopi quascunque ecclesias vel plebes, quas ad suam cathedram existimant pertinere, non ita repetierint, ut causas suas episcopis judicantibus agant, sed alio renitente irruerint, sive volentibus, sive nolentibus plebibus, causae suae detrimentum patiantur, et caetera quae ibidem sequuntur.

Audiens autem quae hinc gesta fuerant frater et [Col. 0293C] compresbyter noster Ausoldus, cui delegata est pars parochiae nostrae in qua ipsa capella consistit, saepe inde ad Bertharium misit, sed nullam rationem regulis congruentem obtinere praevaluit. Unde quia tunc in parochia Rhemensi non eram, praecepit ut in ipsa capella missa non celebraretur, antequam homines villae ipsius suam decimam presbytero suo secundum antiquam consuetudinem darent: si autem missam vellent audire, ad ecclesiam quae est in Juviniaca villa pergerent. Nulli autem baptismus vel communio est denegata, et quantum rescire veraciter potui, quod mihi mandasti quosdam infantes sine baptismate, et quosdam sine viatico munere exisse de saeculo, non est verum. Nam et si inde aliquid verum esset, quia saepe per inde transitum [Col. 0293D] habui, et iidem homines frequenter ad confirmationem ac praedicationem ad me venerunt, sine dubio inde aliqua reclamatio ad me veniret. Postea etiam quam mihi ea quae praemisi per praefatum venerabilem archiepiscopum mandasti, diligenter inquirere si inde aliquid verum esset curavi, et per omnia quod mihi mandasti mendacium esse inveni. Ipsa quidem capella in villa quae nominatur Attolae curtis, quam sicut fertur, Attola episcopus Laudunensis ecclesiae partem inde, quae suae proprietatis fuit, ad ipsam ecclesiam in qua fuerat ordinatus donavit, excepto atriolo ad sepulturam, et excepta cellula manselli ipsius capellae, cum hortulo, ex potestate sanctae Mariae Laudunensis ecclesiae non habet, nisi [Col. 0294A] de terra arabili bunnuaria duo semis, et de alia terra, quam Franci homines in eadem villa in suis proprietatibus commanentes dederunt pro loco sepulturae ad ipsam capellam, bunnuaria quatuor semis quae in summa sunt de terra arabili bunnuaria septem. Nihil autem de vinea, nihilque de prato, vel quiddam de pascuali, sed et mancipium nullum habet. Et sunt in eadem villula de potestate sanctae Mariae Laudunensis ecclesiae mansi ingenuiles sanctae Mariae Laudunensis ecclesiae mansi ingenuiles novem, serviles undecim. Et ipsa capella a longo tempore unita fuit ecclesiae sitae in Juviniaca villa, et parochiae illi subjecta, quia sine silva, vel aqua, aut palude, aut spatii longinquitate, vel alicujus alterius interpositione impedimenti, sunt contiguae, tempore seniorum istorum, quorum subscripta sunt nomina, [Col. 0294B] praeter illos quos commemorare non possumus, qui ambas illas villas per regium beneficium tenuerunt, videlicet tempore Remegaudi comitis, Bertmundi comitis, Bernardi, Odonis, Gibuini, Rothardi, Godefridi, Angelboldi, Frederici, in quorum temporibus, praeter eos quos commemorare non possumus, isti presbyteri easdem ecclesias insimul habuerunt, Tetgrimmus presbyter, Ermenricus presbyter, item Ermenricus presbyter. In qua ecclesia, sita in villa Juviniaca, simul cum praefata capella, istum presbyterum, qui adhuc eas tenet, nomine Ermenricum, Ebo, quando Bertmundus comes easdem villas insimul per beneficium imperatoris Ludovici tenebat, quarto anno ante depositionem suam ordinavit, qui Ebo depositus fuit anno incarnationis Dominicae 835 [Col. 0294C] et tempore praefatorum seniorum, qui Bertmundo in eadem villa successerunt, eamdem capellam simul cum ecclesia tenuit, usque dum Pardulus episcopus apud istum domnum Carolum ipsa mansa impetravit ecclesiae Laudunensi restitui, et iste ipse Ermenricus, quandiu Pardulus vixit, ipsam capellam Ecclesiae suae subjectam sine ulla inquietudine tenuit, et hoc regulariter per presbyteros, quorum habemus nomina, approbatum fuit, inter quos quidam Ratramnus presbyter jam nonagenarius testatus est, quia ex quo sensum habuit quod hoc cognoscere potuisset, semper vidit presbyterum de Juviniaca villa habere cum illa etiam ecclesia capellam de Attolae curte, nec non et legaliter per Francos in eadem villa commanentes, sed et per vicinos circummanentes, [Col. 0294D] etiam et per colonos, quorum habemus nomina, hoc in tuorum missorum praesentia comprobatum fuit. Quod autem a quibusdam tuorum dicitur, quod ipsa capella antiquior sit quam ecclesia in Juviniaca villa, etiamsi verum foret, tunc illi antiquitas sua suffragium afferret, si in antiquitate sua usque ad tempora moderna persisteret. Nam Atrebatis, Viromandis, et Bononia, ex cujus territorio es nativus, antiquiores sedes cum episcopis propriis in Rhemorum provincia exstiterunt, quam castrum Montis Lauduni inter sedes computaretur, in quo es ordinatus episcopus. Sed quoniam a longo tempore, certis eventuum ac necessitatum causis accidentibus, sicut et de pluribus civitatibus in quibusdam provinciis [Col. 0295A] legimus, illae aliis subjectae civitatibus suum privilegium perdiderunt, quod non recuperant, et castrum montis Lauduni convaluit, quia secundum leges, ac sacros canones, atque decreta sedis Romanae pontificum, pro id appellare, idque refragari non licet, quod legum tempus excludit.



CAPUT II. De administratione palatii et abbatia contra canones adeptis, et quod vocatus ad synodum non venerit, et de irregulari excommunicatione Amalberti.

Sed et tempore tuo nullam inde inquietudinem habuit, quo usque te commovisti contra me, quia redarguere te praesumpsi, quoniam contra sacras Antiochenas regulas (conc. Antioch. c. 9), praecipientes ut praeter me agere non debeas, secundum [Col. 0295B] antiquam a patribus nostris regulam constitutam, nisi ea tantum quae ad tuam parochiam pertinent, possessionesque subjectas, sine mea vel coepiscoporum nostrorum conscientia, administrationem in palatio domni regis obstinuisti: sed et his quae inde de sacris regulis tibi legeram contemptis, postea contra interdictum meum canonicum, eamdem administrationem palatii readeptus fuisti, contra Sardicenses canones (conc. Sard. can. 8), redarguentes passim episcopos, qui archiepiscopi sui salutaria consilia spernunt atque contemnunt, ut non solum ad perferant comitatum multas et diversas Ecclesiae non profuturas causas, sed et dignitates saeculares et administrationes quaerant, sed et scandala excitent. (ibid., can. 2.) Quicunque ergo preces habuerint [Col. 0295C] vel acceperint, per diaconum suum mittant, quia persona ministri invidiosa non est, et quae impetraverit (scilicet de pauperum, et viduarum, ac pupillorum causis, et Ecclesiae suae necessariis vel profuturis), celerius poterit referre. Et hoc consequens esse videtur, ut de qualibet provincia episcopi ad eum fratrem et coepiscopum preces mittant, qui in metropoli consistit, et ille et diaconum ejus, et supplicationes destinet, tribuens commendatitias epistolas pari ratione ad fratres et coepiscopos, qui illo tempore in his regionibus et urbibus morantur, in quibus felix et beatus Augustus rempublicam gubernat. Si vero episcopus habet amicos in palatio, qui cupit aliquid quod tamen honestum est impetrare, non prohibetur per diaconum suum rogare, ac significare [Col. 0295D] his quos scit benigna intercessione sibi absenti posse praestare. (ibid., can. 11.) Scimus enim et ipsi, saepissime propter paucorum impudentiam, religiosum sacerdotale nomen fuisse reprehensum. Si igitur aliquis contra omnium sententiam nisus voluerit ambitioni magis placere, quam Deo, is debet scire, causis redditis honorem dignitatemque se amissurum; et paulo post: Si vero, ut superius memoravit sanctitas vestra, propter desideria et ambitiones ad comitatum pergit, neque in litteris ejus subscribatur, neque in communione recipiatur: si vobis placet, omnium sententia comfirmari debet. Et universi dixerunt honestum esse, et placere sibi hanc constitutionem. Sed et cum eadem administratione palatii, [Col. 0296A] praelationem monasterii in tertia provincia sine meo consensu, vel ipsius episcopi, in cujus parochia idem monasterium erat, obstinuisti contra sacros Antiochenos canones, qui dicunt etiam metropolitano non licere, quod tu provincialis episcopus praesumpsisti. Nullus, inquiunt (conc. Antioch. c. 13), episcopus ex alia provincia audeat ad aliam transgredi, et ad promotionem ministerii aliquos in ecclesiis ordinare, licet consensum videantur praebere nonnulli, nisi litteris tam metropolitani, quam caeterorum qui cum eo sunt episcoporum, rogatus adveniat, et sic ad actionem ordinationis accedat. Si vero, nullo vocante, inordinato more deproperet super aliquibus ordinationibus, et ecclesiasticis negotiis ad eum non pertinentibus componendis, [Col. 0296B] irrita quidem quae ab eo geruntur existant, ipse vero incompositi motus sui et irrationabilis audaciae subeat ultionem, ex hoc jam damnatus a sancto Concilio. Attende intelligenter, quia sicut non tibi licuit in eodem monasterio quemquam irregulariter ordinare, ita et non licuit ecclesiastica quaecunque negotia ad te non pertinentia inconsulte componere. De quibus negotiis a te ibidem irregulariter actis, per eos quorum intererat gesta mihi quae habeo fuere oblata, sicut tibi paterna dilectione innotescere studui. Sed quia principalis potestas, te exaggerante, contra te admodum erat commota, ne super vulnerum dolorem tuorum adderem, inde agere satis omisi, spe ac studio cauteiae ac correctionis tuae in reliquum: excusationem rationabilem [Col. 0296C] ne inde satagerem proferens, quia gesta illa non constitutis pariter partibus, sed ex una parte confecta fuerunt, et ideo secundum leges ac regulas exinde quaestionem agere, et judicium synodale proferre non possem. Ad quod monasterium irregulariter adeptum in tertia provincia, sine mea licentia, quoties tibi placuit, etiam irregulariter perrexisti, contra Hilari papae decreta dicentis: Illud non potuimus praeterire, quod sollicitudine diligentiore curandum est, ne praeter metropolitanorum suorum litteras, aliqui ad quamlibet provinciam audeant proficisci, quod etiam in omni genere officii clericalis per singulas debet ecclesias custodiri. Et sanctus Gregorius ad Vincentium et caeteros episcopos (lib. VII, ind. 11, epist. 8), Hortamur, [Col. 0296D] inquit, fraternitatem vestram, ut si quemquam vestrum pro causis propriis ubicunque longius compulerit ambulare necessitas, a metropolitano vestro secundum inditam a sanctis Patribus regulam petere licentiam debeatis, nec eum postponere in aliquo praesumatis, excepto si, quod non optamus, contra eumdem metropolitanum vestrum vos habere aliquid causae contingat, ut ob hoc sedis apostolicae judicium requiratis. Nam iis qui petere festinant licentiam, quod scitis, per canones etiam antiquorum patrum institutione habere permissum est.

In eodem denique monasterio in tertia provincia sito, ad quod irregulariter, ut dixi, sine mea licentia quoties tibi placuit perrexisti, diutius contra canones [Col. 0297A] Sardicenses immorans (can. 14, 15). Et semel ac secundo litteris canonicis evocatus ad ordinationem episcopi in Ecclesia Cameracensi provinciae nostrae pastore destituta, unde apostolica sedes me suggerente non modice laboravit, nec ipse venisti, nec pro te vicariam personam, ut regulae sacrae praecipiunt, ad me direxisti: unde Symmachus papa ad Aeonium ex sacris canonibus promulgavit, ut si quilibet episcopus metropolitano pontifici juxta canonum diffinitionem vocatus, obtemperare noluerit, noverit succidendum se, quod non optamus, ecclesiastica disciplina. De persona autem pro te, cum tractoria et rationabili excusatione, si venire non potuisti dirigenda, sacri Nicaeni canones dicunt (conc. Nic., c. 4): Quia episcopum convenit maxime [Col. 0297B] quidem ab omnibus qui sunt in provincia episcopis ordinari. Si autem hoc difficile fuerit, aut propter instantem necessitatem, aut propter itineris longitudinem, tribus tamen omnimodis in idipsum convenientibus, et absentibus quoque pari modo decernentibus, et per scripta consentientibus, tunc ordinatio celebretur: firmitas autem eorum quae geruntur per unamquamque provinciam metropolitano tribuatur episcopo. Et Antiocheni canones (conc. Antioch., c. 19), explanantes sententiam Nicaeni concilii, dicunt: Episcopus praeter synodum et praesentiam metropolitani nullatenus ordinetur. Hoc autem modis omnibus coram posito, melius quidem est ut omnes simul adsint ejusdem provinciae sacerdotes quos metropolitanus episcopus advocare debebit, [Col. 0297C] et reliqua, quae sicut et praecedentia Nicaenis concordant canonibus. Et quoniam hunc conventum episcoporum Antiocheni canones, explanantes, ut diximus, sententiam Nicaeni concilii, synodum vocant, et perfectum esse concilium dicunt, ubi interfuerit metropolitanus antistes, quo regulariter evocatus venire aut pro te personam consensum tuum deferentem mittere neglexisti, non te pertransire debet quia provinciae Africae canones decreverunt (conc. Afr., cap. 43): Ut episcopus a primate suo vocatus ad synodum competenter occurrat: quod si non potuerit occurrere, nisi rationem impedimenti sui apud suum primatem reddiderit, ecclesiae suae communione debere esse contentum. (Ibid., can. 20.) Et qui non fuerit concors circa metropolitanam ecclesiam, [Col. 0297D] et circa sacerdotale concilium, sed inflatus et ab hoc consortio separatus putat propriae plebi incuhandum, et nonnunquam conventus ad concilium venire detrectat, circa hunc non tantum dioecesim non esse servandam, verum et de propria Ecclesia, [.....] illi male faverit, omnimodo adnitendum ut etiam auctoritate publica rejiciatur, atque ab ipsa principali cathedra removeatur. Quia vero semel ac secundo, caeteris coepiscopis nostris ad ordinationem secundum sacras regulas convenientibus, et absentibus per scripta consentientibus, tu semel ac secundo regulariter convocatus, venire, vel regularem consensum tuum mittere detrectasti, secundum praefatos sacros canones, praedictum Ecclesiae Cameracensis [Col. 0298A] regulariter electum, cum his qui convenerant, vel per scripta consenserant, ordinavimus. Si, inquiunt (conc. Nic., c. 6), communi cunctorum decreto rationabili, et secundum regulam ecclesiasticam comprobato, duo aut tres propter contentiones proprias contradicunt, obtineat sententia plurimorum; praesertim cum nec tuam contentionem audierimus, sicut nec consensionem habere meruimus. Unde, quia fratres nostros non modice scandalizasti, adhibito mecum fratre Hodone venerabili ecclesiae Belvacensis episcopo, te corripiens dixi tibi quantum inde incurreris. Sed aliam recognitionem vel satisfactionem a te recipere non potui, ostendens quia hinc te regulae non modice succenseant, nisi quod indignatione plenus respondisti: Non sumus adhuc inquiens ad hoc: [Col. 0298B] et post hanc et alias correptiones, a me tibi litteris ac verbis adhibitas, in eadem contumacia permansisti, et hactenus permanes, qua et ante parochianum meum Amalbertum contra regulas pro causa tibi illicita excommunicasti: scilicet quia uxor illius, quam in tua parochia legaliter obtinuit, et in meam parochiam adduxit, post plures annos quam illam habuit, per mandatum eum apud te accusavit, quod cum illa non posset concumbere, cum leges diffiniant: Ut neque accusator per alium accusare, neque reus per alium defendi potest, nisi ingratum libertum patronus accuset, aut rei absentia defendatur. Et item: Observare judices specialiter debent, ut in omnibus causis sententia quae deliberata fuerit constitutis pariter partibus recitetur, ut ab his [Col. 0298C] a quibus causa dicta est ad integrum quae dicta fuerit sententia cognoscatur. Et regulae dicunt (conc. Afr., can. 96): Ut ad accusationem non admittantur quos leges publicae non admittunt. Et hanc quoque irrationabilem excommunicationem a te factam, etiam scriptum, contra rationem et auctoritatem, et non veritate subnixum, sed a te fabulose conscriptum, ostendit, quod mihi inde dedisti. Unde etiam tertio tibi suasi, ut sententiam tuam contra regulas prolatam immutares, decernente Antiocheno concilio (conc. Antioch., can., 13): Ut si episcopus, nullo vocante, inordinato more deproperet super aliquibus ordinationibus, et ecclesiasticis negotiis ad eum non pertinentibus componendis, irrita quidem quae ab eo [Col. 0298D] geruntur existant: ipse vero incompositi motus sui, et irrationabilis audaciae subeat ultionem, ex hoc jam damnatus a sancto concilio. Non enim metropolitanus eras, ut sollicitudo totius provinciae ad te pertineret. Sed quod tibi honestum fuerat, et praecipiunt regulae, obtinere non potui, donec placitum, te propter pacis charitatisque custodiam cohibente, in confinio parochiarum nostrarum condixi, quo quidam ex coepiscopis nostris, et multi ecclesiastici, et laicalis ordinis, ac nobiles, et mediocris conditionis viri convenerunt: ubi causa irrationabiliter et inhoneste a te acta, regulariter atque legaliter diffinita, non solum mihi, et aliis coepiscopis ac confratribus nostris, verum etiam permultis laicis morigeratis maximam verecundiam de tuis verbis verecundosis, [Col. 0299A] ac moribus incompositis, et clamoribus inconditis, contra bonum nomen quod Apostolus (I Tim. III) jubet habere episcopum incussisti. Quam turpis rei episcopo indecentem historiam, proh dolor! multis nimium cognitam, pudet me scribere.



CAPUT III. De excommunicatione in aliorum episcoporum parochianos intentata.

Verum nec isti excessus tibi suffecerunt admittere, nisi etiam his alios superadderes. Quae non ad tuam, quod absit, damnationem, si non tu ipse in contumacia perseverando exegeris, sed ad correctionem sicut et sequentia dico. Cum enim princeps apostolorum beatus Petrus dicat: Quae est enim gratia, si peccantes et colaphizati suffertis? sed si benefacientes [Col. 0299B] patienter sustinetis, haec est gratia apud Deum (I Petr. II, 20). Causa injuriarum tuarum, meos et aliorum primatum atque episcoporum diversarum provinciarum parochianos, non confessos, neque convictos de aliquo crimine in parochia tua vel alicubi admisso, sine meo vel eorum ad quorum curam pertinebant consensu, contra divinas et humanas leges anathematizare, et ab omni omnium Christianorum societate alienare praesumpsisti. Unde multos scandalizasti, et maximum scandalum non solum Ecclesiae, sed et regi ac regno intulisti, cum lex prohibeat, Ut per alienam messem transiens falcem non mittas, sed manu spicas conteras et manduces (Deut. XXIII, 25). Falcem, inquit beatus Gregorius (lib. XII, epist. 32, ad interrog. 9 August.), judicii mittere [Col. 0299C] non potes in ea segete, quae alteri videtur esse commissa: sed per effectum boni operis frumenta Dominica vitiorum suorum paleis spolia, et in Ecclesiae corpus monendo et persuadendo, quasi mandendo converte. Leges etiam saeculi, quas probat Ecclesia, et sacri canones, atque decreta sanctae sedis Romanae pontificum, certa et fixa depromunt judicia de his qui adversus ea per contumaciam pertinaciter agunt, sicut egisti.



CAPUT IV. De eo quod scripta contra se prolata incendi postulabat.

De aliis etiam, quae mihi per supradictum venerabilem archiepiscopum Wanilonem mandasti, scilicet quoniam si scripta, quae tibi et ecclesiae tibi commissae, de a te intentata excommunicatione tuae parochiae [Col. 0299D] transmisi, quae ibidem tecum habebas, coram aliis incenderem, et annullanda dicerem, meque contra rationem et auctoritatem fecisse profiterer, mecum pacem habere velles, meditatus cum corde meo, satis apud me mirari non potui unde et quomodo haec tibi in sensum venerint, ut talia mihi mandare posses. Nam diabolus loquens ad primos parentes nostros, sed et ad Redemptorem ac Salvatorem nostrum, non ex dejectione, sed ex provectus et sublimitatis avaritia eos tentavit. Tu supergressus, si dici fas est, diaboli malignitatem, oblitus scriptum esse: Qui malignantur exterminabuntur (Psal. XXXVI, 9), me stultissime nimis ex dejectione tentasti, sciens quia quae tibi et Ecclesiae tibi commissae [Col. 0300A] in eisdem scriptis direxi, de Evangelica veritate, et apostolica atque prophetica, necnon et canonica auctoritate, sed et de apostolicae sedis constitutione, sicut acceperat eadem sancta sedes beatorum apostolorum traditione, constant esse conscripta. Et sanctus Hieronymus, ex sanctarum Scripturarum auctoritate, comprobat quia ignoratio Scripturarum ignoratio Christi est. Et Apostolus, Si quis ignorat, ignorabitur. Profecto, inquit Gregorius, hi qui ea quae sunt Domini nesciunt, a Domino nesciuntur, et sanctarum Scripturarum traditores et incensores inter sacrilegos computari debere legimus. Si ergo illa, quae de Evangelio, et apostolis, atque prophetis, nec non et sacris regulis Spiritu Dei conditis, sine admistione alicujus haereseos vel schismatis [Col. 0300B] conscripsi, videlicet mensuram tritici, a comburendis paleis et zizania puri, revera de horreo Dominico in tempore tibi, ac ecclesiae tibi commissae, et sollicitudini meae subjectae, prolata incenderem, et vera negarem, sine dubio Christum, qui in eis praenuntiatus et ostensus est, et per quae Christum cognovimus, quique illa locutus est, me nosse et in eum credere, ac per hoc me Christianum negarem: et si sacros canones et decreta catholicae Ecclesiae incenderem et abdicarem, me procul dubio non solum ab episcopatu ipse dejicerem, verum et ab ecclesia catholica divisum et alienum, id est schismaticum et anathematizatum publicis et ecclesiasticis legibus efficerem, sicut sanctus Leo papa, scribens ad Leonem Augustum, etiam de se dicit (epist. 84): [Col. 0300C] Si secundum Apostolum (Gal. II, 18), inquit, quae destruxi haec aedifico, praevaricatorem me constituo, et eis me conditionibus ultionum subdo, quas non solum auctoritas beatae memoriae principis Martiani, sed etiam ego mea consensione firmavi. Quapropter, etsi me infirmum, ac fragilem atque imbecillem, ut revera sum, adeo aestimasti, ut minis vel promissionum blanditiis ad haec agenda trahi vel invitari valerem, non tamen episcopus dubitare debueras, verum esse quod ab eo qui perficit in infirmitate virtutem, ore veridico promittitur: Dominus, inquit, dabit verbum evangelizantibus virtutem multam (Psal. LXVII, 12). Verumtamen quia sicut legimus: In discendo mora nulla est, ubi Spiritus sanctus doctor adest, ipso inspirante qui dicit: Dabo [Col. 0300D] vobis os et sapientiam, cui non poterunt resistere et contradicere omnes adversarii vestri (Luc. XXI, 15), non meo merito, sed gratia sua, dedit mihi Dominus subito recogitare, quia scriptum est: Tempus tacendi, et tempus loquendi (Eccle. III, 7). Et quod praenoscens aequanimiter te portare non posse ab aliquo reprehendi vel argui, et non audens authenticae Scripturae verba mutare, ne me ipsius notes falsarium, ratione coactus, cum venia sacerdotalis reverentiae dicam: Ne respondeas stulto juxta stultitiam suam, ne efficiaris ei similis: et responde stulto juxta stultitiam suam, ne sibi sapiens videatur (Prov. XXVI, 4, 5), distuli tibi quae tunc poteram respondere. Et de his quae mihi mandasti, tibi mox remandavi, ut [Col. 0301A] quoniam a confratribus nostris, quibus ea ostendisti, audieram te contra me, et contra eadem scripta quaedam collegisse, et etiam cuidam scripto te subscripsisse, et a canonicis Ecclesiae Laudunensis, et postea a presbyteris tuae parochiae, contra me et contra eadem scripta subscribi fecisse. Sed et te dicere, quia ipsa scripta, quae ego tibi, et ecclesiae Laudunensi, de praefata excommunicatione a te facta direxeram, membratim dissolvisse, et secundum sanctarum tramitem Scripturarum, traditionemque majorum, nullius esse auctoritatis vel rationis monstrasse: coram tantis et talibus de confratribus et coepiscopis nostris qui ibi aderant, quos et quantos tu eligeres, eadem scripta, quae ego tibi et Laudunensi ecclesiae pro ratione praedicta transmiseram, [Col. 0301B] ostenderentur. Sed et tu ea quae collegeras, verum et illa quibus subscripseras, et subscribi feceras, nec non et illa per quae scripta a me directa te dissolvisse dicebas, in medium nostri deportares, et legerentur per ordinem, et quidquid tunc ibi a praefatis fratribus et coepiscopis nostris juste et rationabiliter secundum sacram auctoritatem, et catholicae fidei convenientiam, inventum et decretum, et inter nos conventum foret, voluntarie sequerer, et pacem, quam tecum in corde habebam, et exterius si velles eam tibi non denegarem, et a te mihi oblatam susciperem, et tibi dilectionem sinceram ut fratri et filio exhiberem. Ad quam meam responsionem tibi referendam, isdem venerabilis archiepiscopus Wenilo domnum Adventium gloriosum pontificem, [Col. 0301C] qui una cum eo meam responsionem audierat, ire poposcit. Quod et isdem venerabilis episcopus libentissime egit, et post communem collocutionem vestram, detulit mihi ex tua parte venerabilis archiepiscopus Wenilo quosdam quaterniunculos, sibi a te in praesentia mea datos, et versibus ad domnum nostrum regem Carolum titulatos, et dixit mihi, te sibi respondisse, quoniam illa alia scripta quae requirebam, te ibi non habere, et propterea illa mihi non mitteres. Ego autem ipsos quaterniunculos, ad mansionem nostram jam vesperi veniens, lectione citissima perlustravi: de quibus tibi in crastina, in schedula brevi respondi, quam tibi per praefatum venerabilem archiepiscopum Wenilonem transmisi, per quem mihi eosdem quaterniunculos miseras. Quos [Col. 0301D] secundum auctoritatem ac morem, ut provincialis episcopus suo archiepiscopo facere debet et solet, offerre non voluisti, et velut quibusdam visum fuit dedignatus fuisti. Ego autem praefatam schedulam ideo per meipsum tibi non dandam, sed per eum, per quem mihi saepe fatos quaterniunculos miseras, dirigendam necessario duxi, ne si de mea manu ipsam schedulam recipere refutares, malivolis, si forte aliqui aderant, plausus excitaretur, et benivolis qui plurimi aderant, dolor incuteretur. Exspectavi autem postea usque modo, ut mihi illa scripta, quae tunc apud te non habere mandaveras, mitteres. Sed quoniam illa hactenus non misisti, dignum censui, ut a te mihi ea mitti reposcerem: et idcirco has litteras [Col. 0302A] exiguitatis meae tuae fraternitati dono, petens ut ipsa scripta mihi per teipsum tribuas, et ne diutius differas: quatenus illis inspectis, salva fide et auctoritate, inde simul sequamur quod catholicae et fraternae paci atque dilectioni convenire dignoscitur, sequentes Apostolum dicentem: Pacem sequimini, et sanctimoniam, sine qua nemo videbit Deum (Joan. III, 20). Ipse enim frater nosti dicere veritatem, quia omnis qui male agit odit lucem, et non venit ad lucem, ut non arguantur opera ejus: qui autem facit veritatem venit ad lucem, ut manifestentur opera ejus, quia in Deo sunt facta (Hebr. XII, 14). Propterea sicut, licet non regulariter, ostendisti mihi quae collegisti ex apostolicae sedis pontificum epistolis, unde tibi succincte respondi, si necesse foret latius responsurus, [Col. 0302B] ostende etiam scriptum cui subscripsisti, et subscribi fecisti, sed et illa per quae te dissolvisse dicis scripta a me tibi et ecclesiae tuae directa, ut manifestum sit, cum ad lucem venerint, si in Deo sint facta. Ego autem quae tibi et ecclesiae tibi commissae scripsi de praefata excommunicatione a te facta, primum quidem ad te illa direxi, quae non ex me illa scripsi, sciens dictum: Qui a semetipso loquitur, gloriam propriam quaerit (Joan. VII, 18); per me autem, ex evangelica veritate, et apostolica atque prophetica auctoritate, sed et apostolicae sedis, et sanctorum conciliorum constitutionibus, illa scripta et a me tibi et ecclesiae tibi commissae directa non denego, sciens dictum a Domino: Tu autem audiens nuntiabis eis ex me (Ezech. XXXIII, 7). Eapropter [Col. 0302C] justitiam ejus non abscondi in corde meo, veritatem ejus et salutare suum dixi (Psal. XXXIX, 11). Non abscondi misericordiam ejus, et veritatem ejus a concilio multo, ut non elonget a me miserationes suas, sed misericordia et veritas ejus suscipiant me. Sed quia ut homo, et in multis divini sensus ignarus, errare possum, quod in hac causa me adhuc fecisse non concredo, si mihi rationem et auctoritatem ostenderis secundum sanctarum Scripturarum tramitem, traditionemque catholicorum Patrum, quam hinc debeam sequi, debitum assensum praebere non abnuo, qui etiam a minoribus meis corrigi, et eorum bene dicta sequi non renuo: quia saepe juniori Dominus revelat quod melius est, et. Apostolus dicit: Si alii revelatum fuerit sedenti, prior taceat [Col. 0302D] (I Cor. XIV, 30). Venerandum quippe, ac cum omni devotione imitandum teneo, quod beatum Gregorium dixisse lego (lib. VII, ind. 11, epist. 2): Ego, inquit, et minores meos, quos ab illicitis prohibeo, in bono imitari paratus sum. Stultus est enim, qui in eo se primum existimat, ut bona quae viderit discere contemnat.



CAPUT V. De duobus Hincmari judiciis, quae a sede apostolica rescissa dicebat.

Denique dictum est mihi, quoniam apud plurimos glorieris, quia mihi potes resistere, et me audes contemnere, sicut de juvene jactantiae vento repleto [Col. 0303A] legitur, qui Ephesi domum Dianae incendit, et interrogatus cur hoc egerit, respondit, ut quia bonis non poterat, vel malis innotesceret. Et ad hanc gloriationem tuam respondeo tibi ex verbis Apostoli: frater, non bona gloriatio tua (I Cor. V, 6). Quid enim, quantum sibi a potentia superna permittitur, non potest homo temporali potestate suffultus, qui Deum non timet, et hominem non reveretur? Nam et nos aliquid possumus, sed utinam semper in Deo possimus qui nos confortat. Et quoniam non est potestas nisi a Deo, discernendum est in potestate, quid nobis Deus concedat propitius, et quid permittat iratus, ut concessa cum timore et tremore humiliter exsequamur, et permissa in nostri perniciem non abutamur, et qui gloriatur in potestate, in Domino [Col. 0303B] sicut et in aliis glorietur, atque juxta dictum sapientis (Boet., de Cons. phil., lib. III, met. 5):

Qui se volet esse potentem,
Animos domet ille feroces;
quia beati mites quoniam ipsi possidebunt terram aeternae scilicet haereditatis. Si enim gloriaris quia mihi potes resistere, time quia in quo mihi contra regulas sacras resistis, Dei ordinationi resistis, qui per sacros canones Spiritu Dei conditos, et totius mundi reverentia consecratos, me tibi praeposuit, et te mihi supposuit. Et si gloriaris quia me audes contemnere, time, quoniam illum, qui suo vitio factus est ut nullum timeret, et specialiter in illo filio perditionis qui antichristus dicitur operabitur imitaris, et nunc, inquit Joannes apostolus, antichristi [Col. 0303C] multi sunt (I Joan. II, 18); et ut item scriptum est: Imitantur illum qui sunt ex parte ipsius (Sap. II, 25). Unde si gloriaris quia contra me tumes, meque tumendo contemnis, ac per hoc Dei ordinationi resistis, quoniam humilibus, quibus Deus dat gratiam, et pro veritate loquentibus, et his qui contra veritatem se erigunt resistentibus, aperitur coelum, vel occulta nobis vel manifesta divina operatione, sicut de beato Stephano legimus (Act. 7): Superbis autem, quibus Deus resistit, et Dei ordinationi resistentibus, contraque majores suos tumentibus, vel occulta nobis vel manifesta divina operatione infernus aperitur, sicut de Chore, Dathan et Abiron legimus (Num. 16), quos dehiscente sub pedibus eorum terra infernus absorbuit. Dementia quoque tua, sic enim [Col. 0303D] vocatur a plurimis, per ora multorum volitat, dicentium te quasi mente captum disseminare, quoniam si de aliqua causa te in synodo compellavero, si visum tibi non fuerit, mihi non respondebis, pro eo quod jam duo mea judicia a sede apostolica sint cassata. Unde tibi breviter, potius significando, quam plenam rationem reddendo, censui respondere, donec aut ipse mihi hoc dicas in synodo, aut quod nudo sermone diceris susurrare, alligatum scripto deliberes, quod non aestimo, intimare (nam, ut Scriptura dicit: Parata sunt derisoribus judicia, et mallei percutientes stultorum corporibus [Prov. XIX, 29]), habeo hinc paratas judiciales sententias, malleorum vice socordiae tuae stultitiam percutientes, si ratio [Col. 0304A] postulaverit in medium proferendas; velut item scriptum est: Sicut spina in manu temulenti, ita in ore stulti parabola (Prov. XXVI, 9): quia temulentus spinam in manu gestans prius seipsum vulnerat, ita et tu, si haec dicis, non me tantum, sed et plurimos plurimarum provinciarum episcopos, imo et teipsum, quod non denegas, quia et denegare non potes, comparticipem in omnibus judicio nostro mendaciter impetis, non videns quo te laqueo strangules, quoniam judicium nostrum a majoris auctoritatis judice immutari, non autem aliter cassari canonice poterat, si contra regulas inimico animo, vel aliqua cupiditate aut gratia, depravatum nobiscum te judicasse confiteris, decernente Africano concilio (can. 91) de episcopo, qui se dixerit mentiendo eos communicasse, [Col. 0304B] quos, eo sciente, non communicasse constiterit, etiam episcopatum amittat.

Quia vero apud se humilis et discretus, sciens scriptum: Tempus tacendi, et tempus loquendi (Eccle. III, 7), gloriatur in Domino, dicens: Dedit mihi Dominus linguam eruditam, ut sciam in tempore proferre sermonem, succincte tibi respondeo, quia nostrum judicium, per regulas exsecutum, sedes apostolica non cassavit: sed Rothado, qui ad eam fecit confugium, humiliter poscenti (quoniam legati nostri, qui causam ejus examinavimus, cum litteris, sicut praecipiunt canones, prius non venerunt clusas transire prohibiti, quam ab eo, sed et ab aliis plurimis, suggestionem inde susciperet), sicut suo sapientissimo consilio judicavit, solatii benignitatem [Col. 0304C] impendit. Quoniam universae, inquit Leo papa, viae Domini misericordia et veritas, cogimur secundum sedis apostolicae pietatem, ita nostram temperare sententiam, ut trutinato pondere delictorum, quae constant non unius esse mensurae, quaedam diffiniamus utcunque toleranda, quaedam vero penitus amputanda: et remissio peccati non dat licen tiam delinquendi, nec quod potuit aliqua ratione concedi, amplius patiemur impune committi. Et nostra unanimitas, ut par est et regulae praecipiunt, venerabiliter ac humiliter praecellentis auctoritatis decretum apostolicae sedis (cui, ut Innocentius scribit, in omnibus causis debet reverentia custodiri, et ad quam de majoribus causis, si fuerint in medium devolutae, sicut synodus statuit, et vetus consuetudo [Col. 0304D] exigit, post judicium episcopale debet referri, sicut et scribentes, Bonifacius ad Gallicanos, et Leo ad Anastasium, et ad Mauros episcopos, decreverunt), sine ulla contentione vel resultatione suscepit, quoniam sic et synodus statuit, et vetus consuetudo exigit. Quoniam quidem sacra et mystica Nicaena synodus, cui cessit in decretis synodalibus omnis antiquitas, et quam in fidei diffinitione, vel legum latione, convellere non praesumpsit catholica ulla posteritas, suggerente sibi sancto Spiritu censuit (can. 6), Ut secundum antiquam consuetudinem, Alexandrinus episcopus suorum omnium habeat potestatem, quia et episcopo Romano parilis mos est. Similiter et apud Antiochiam caeterasque provincias suis privilegia [Col. 0305A] serventur Ecclesiis. Et inde sequentes sancti canones, et in decretis suis Romanae sedis pontifices promulgaverunt (Coelest., ep. 2, c. 4; Bonif., ep. 3; conc. Carthag., c. 19; Bonif., ep. 2; Innoc., ep. decret., c. 10): Ut unaquaeque provincia suo metropolitano contenta sit, nec usurpationi locus alicui sacerdoti in alterius concedatur injuria. Sit concessis sibi contentus unusquisque limitibus, alter in alterius provincia nihil praesumat, sed metropolitani sui unaquaeque provincia in omnibus rebus ordinationem semper exspectet. Et quisquis episcoporum accusatur, ad primatem provinciae ipsius accusationem deferat accusator, et accusatus die statuta litteris regulariter evocatus, praesens si confidit ad objecta respondeat. Sed et si quae causae vel contentiones [Col. 0305B] inter clericos tam superioris ordinis quam etiam inferioris fuerint exortae, congregatis ejusdem provinciae episcopis, jurgium terminetur: nec alicui liceat, relictis his sacerdotibus, qui in eadem provincia Dei Ecclesiam nutu divino gubernant, ad alias convolare provincias.

Eodem sancto Spiritu inspirante, quo et praemissa diversis oribus diversisque temporibus decreta sunt, venerandum Sardicense concilium statuit (conc. Sardic., cap. 3): Ut si in aliqua provincia aliquis episcopus contra fratrem suum episcopum litem habuerit, ne unus e duobus ex alia provincia advocet episcopum cognitorem. Quod si aliquis episcopus judicatus fuerit in aliqua causa, et putat se bonam causam habere ut iterum concilium renovetur, sancti Petri [Col. 0305C] apostoli (cui ob robur solidissimae fidei Christus petra a se nomen Petri indidit, dicens: Tu es Petrus, et super hanc petram, scilicet rectae fidei, quam Patre tibi revelante confessus es, aedificabo Ecclesiam meam, et tibi dabo claves regni coelorum [Matth. XVI, 18, 19]; et: Tu aliquando conversus confirma fratres tuos [Luc. XXII, 32], videlicet Pasce oves meas [Joan. XXI, 26], memoriam honorari constituit, Ut scribatur (conc. Sardic., can. 3, 4) ab his qui causam examinarunt Romano episcopo, et si judicaverit renovandum esse judicium, renovetur et det judices; si autem probaverit talem esse causam, ut non refricentur quae acta sunt, quae decreverit confirmata erunt. Et cum aliquis episcopus depositus fuerit [Col. 0305D] eorum episcoporum judicio, qui in vicinis locis commorantur, et proclamaverit agendum sibi negotium in urbe Roma, alter episcopus in ejusdem cathedra, post appellationem ejus qui videtur esse depositus, omnino non ordinetur, nisi causa fuerit in judicio episcopi Romani determinata. Justum namque ac ratione plenissimum Sardicense vidit concilium, ut quia secundum sacros Nicaenos canones, unaquaeque provincia suo metropolitano debet esse contenta, nec usurpationi locus alicui sacerdoti in alterius conceditur injuria, neque ut alter in alterius provincia quiddam praesumat, sed unaquaeque provincia metropolitani sui in omnibus rebus ordinationem semper exspectet, ne judicatus in provinciali judicio quilibet innocens damnetur episcopus, [Col. 0306A] si necesse illi fuerit, apostolicam beati Petri sedem appellet, et cum appellatione sua ad successorem illius confugiat, ut ipse, de provincialium metropolitanarum sedium at de episcoporum judiciis, misericors et justum decernat judicium, quia in illius primatu ipse beatus Petrus cunctorum onera portat, cujus principatus auctoritate mediator Dei et hominum homo Christus Jesus sedem Romanam super omnes sedes sublimavit, Alexandrinam decoravit, Antiochenam confirmavit, et per caeteras provincias privilegia suis Ecclesiis conservari ac corroborari decrevit. Ordinem autem exsequendi judicii de appellante episcopo idem concilium explanat dicens: Placuit ut si episcopus accusatus fuerit, et judicaverint congregati episcopi regionis ipsius, et de [Col. 0306B] gradu suo eum dejecerint, si appellaverit qui dejectus est, et confugerit ad episcopum Romanae Ecclesiae, et voluerit se audiri, si justum putaverit ut renovetur examen, scribere his episcopis dignetur qui in finitima et propinqua provincia sunt, ut ipsi diligenter omnino requirant, et juxta fidem veritatis diffiniant. Quod si is qui rogat causam suam audiri iterum, deprecatione sua moverit episcopum Romanum, ut e latere suo presbyterum mittat, erit in potestate episcopi quid velit, et quid aestimet; et si decreverit mittendos esse qui praesentes cum episcopis judicent, habentes ejus auctoritatem a quo destinati sunt, erit in suo arbitrio. Si vero crediderit episcopos sufficere, ut negotio terminum imponant, [Col. 0306C] faciet quod sapientissimo consilio judicaverit.

Lege epistolam ipsius Sardicensis concilii ad omnes usquam episcopos, et invenies hoc modo Athanasium Alexandrinum, et Paulum Constantinopolitanum, sed et alios apostolicae sedis auctoritate in eadem synodo absolutos ac restitutos. Lege decretalem epistolam Leonis ad episcopos per Caesariensem Mauritaniam constitutos (epist. 91), et invenies Lupicinum, secundum hujus synodi tenorem, in provincia jussum audiri, cum ratione reddita quare communionem ante auditionem meruerat. Et non praejudicatis apostolicae sedis statutis, nec praedecessorum suorum suisque decretis, Donatum Salicinensem conversum directo fidei libello gregi Dominico praesedisse. Maximum etiam, ex laico reprehensibiliter [Col. 0306D] ordinatum, similiter dato libello, ab episcopali, quam quoquomodo adeptus fuerat, dignitate non repelli. Aggari denique et Tiberiani causam, qui per tumultus et seditiones dicebantur ordinati, provincialium episcoporum judicio commissam fuisse et ad apostolicam sedem statuta referenda praeceptum fuisse invenies, et si quae causae emerserint, quae ad statum Ecclesiarum, et ad concordiam pertineant sacerdotum, in provincia sub timore Domini ventilari, et de compositis ac componendis omnibus ad sedem apostolicam plenissimam relationem mitti, ut ea quae juxta ecclesiasticum morem juste et rationabiliter fuerint diffinita, ipsius sententia roborentur. Sed et de altero Maximo a sancto Bonifacio [Col. 0307A] decretum invenies (Bonifac. I, epist. 2), intra provinciam esse debere judicium, et congregari synodum, ut si adesse voluerit praesens, si confidit, ad objecta respondeat: si adesse negligeret, dilationem sententiae de absentia non lucraretur. Et quidquid de eo provinciales episcopi ducerent decernendum, adapostolicam sedem referrent, ut ejus auctoritate firmaretur.

In decretis quoque Innocentii (Innocent. I, ep. 27, in fine) Photinum, de quo sedi apostolicae per falsum rumorem subreptum et elicitum per insidias dicebatur, quia causa ad salutem redierat, invenies restitutum. Sed et a Felice papa (Felix III, epist. 4), non per subreptionem, sed per rationem damnatum Misenum, suscepto ab eo libello poenitentiae, legimus a beato Gelasio absolutum ( in synodo [Col. 0307B] Rom.). In regesto nihilominus beati Gregorii, in epistola ad Maximum, manifesta lectione reperies dicere, nullomodo posse ordinationem, quae ab excommunicatis in excommunicato est acta. Et in epistola ad Columbum (lib. I, epist. 33), oblata sibi petitione a diaconibus Ecclesiae Pudentianae, jussit in Numidia provincia cum misso suo universale concilium congregari, et Maximianum episcopum regulariter convictum deponi: et si accusatores pro sua culpa feriendi forent, pro eo quod se Romam fatigaverunt non eis esse parcendum. Et in epistola ad Joannem Syracusanum (lib. VII, ind. 11, epist. 62), Lucillum Melicitanae civitatis episcopum, adhibitis secum tribus vel quatuor coepiscopis, ut ipsis praesentibus satisfacta veritate, debere deponi: et alter in [Col. 0307C] ejus loco praecipitur eligi, quia, ut ipse beatus Gregorius ad Neapolitanos scribit (lib. XI, ep. 3), canonicis est regulis constitutum, ut defuncto vel sublato pastore, Ecclesia diu sacerdote privari non debeat. Et in epistola ad Natalem Salonitanum archiepiscopum, sed et in epistola ad Antoninum subdiaconum (lib. XI, ind. 11, ep. 8, 9), habes, ut Florentium episcopum a quibusdam in criminalibus causis accusatum, et nullis canonicis probationibus exquisitis, nec sacerdotalis concilii proveniente judicio, a sui eum honoris officio, non jure sed potestate depositum, quia non potest quisquam episcopatus gradu, nisi justis ex causis concors sacerdotum submovere sententia, eumdem Florentium episcopum ab exsilio quo erat retrusus debere ejici, et causam ejus episcopali [Col. 0307D] disceptatione perquiri; et si in his, in quibus accusatus fuerat, canonica foret probatione convictus, canonica procul dubio ultione plectendum, et praefati archiepiscopi in eum proprium robur obtinere debere sententiam; sin autem generali judicio fuisset absolutus, nullius deinceps praejudicio subjaceret, et suae res sibi restituerentur. Et in epistola ad Joannem primae Justinianae archiepiscopum (lib. X, ep. 33), de Paulo Diadinae civitatis episcopo invenies, ut qui post depositionem suam, inverecunde ac mente perversa de episcopatu loqui est ausus, et rursus ad hoc aspirare praesumpsit, ut Dominici corporis et sanguinis communione privatus, in monasterio usque [Col. 0308A] ad diem sui obitus deberet retrudi, viatico tantum munere redonatus.

Lege quoque decreta Gelasii, et invenies eum commemorare quae longe ante sua tempora constiterunt, de Athanasio, de Joanne Constantinopolitano, atque Flaviano, eamdem primam sedem egisse, sicut et de multis aliis in documentis certissimis reperimus. Lege etiam qualiter Athanasius in synodo Hierosolymitana, sed et in Alexandrina, suae absolutionis ac restitutionis auctoritatem a sede apostolica sumptam, et in Sardicensi synodo exsecutam relegit, et unanimitatem fraternitatis quaesivit, sicut et in nostra synodo de fratre et consacerdote nostro de quo agitur factum fuit. Quia sicut et de redemptore nostro in Ezechiele propheta legimus (Ezech. [Col. 0308B] XLVII), apostolica sedes funiculum in manu tenens, divinae dispositionis intuitu, alterum intra mensuram electorum misericordia asciscit, et alterum judicio foras relinquit: ut et Redemptor noster, dum alios a suis iniquitatibus abstrahit, et alios in sua iniquitate derelinquit, alibi funiculum trahit, et aliunde retrahit, et huc ducit quem aliunde subducit, quoniam in eadem sede Dominus, velut in throno suo praesidens, aliorum facta examinat, et cuncta mirabiliter, ut videlicet de sede sua, dispensat. Verum sicut nos ipsius apostolicae sedis praestantiam fuimus amplexi, ita et ipsa sedes apostolica scripto sacrorum canonum auctoritatem nobis rependit, et benignitatem paternitatis exhibuit, velut concilium Carthaginense decrevit (conc. Carthag., c. 15): [Col. 0308C] Placuit, inquiens, ut a quibuscunque judicibus ecclesiasticis ad alios judices ecclesiasticos, ubi est major auctoritas, fuerit provocatum, non eis obsit quorum fuerit soluta sententia, si convinci non potuerint vel inimico animo judicasse, vel aliqua cupiditate aut gratia depravati. Sane si ex consensu partium electi fuerint judices, etiam a pauciore numero quam constitutum est, scilicet in superiori capitulo, non liceat provocari. Quapropter, quoniam benignitas apostolicae sedis nos inimico animo, vel aliqua cupiditate aut gratia depravatos judicasse non invenit, neque succensere decrevit: et sicut sanctae memoriae domno papae Nicolao litteris nostris communiter intimavimus, causa hujus sententiae, in loco fratris nostri ordinatus decessit, ad se confugienti suae auctoritatis [Col. 0308D] manum porrexit, et quod sapientissimo suo consilio judicavit, exsequi procuravit, et nobis exsecuta servare mandavit: cujus praeceptionem nostra humilitas, ut dignum fuit, obedienter suscepit. Quis enim cum Christo, qui est pax nostra, et soluto medio pariete fecit utraque unum (Ephes. II), pacem habere desiderans, non amplectatur quod dicit Apostolus: Solliciti servare unitatem spiritus in vinculo pacis? (Ephes. IV, 3.) Quod ab Apostolo recte dictum, tu in quadam praesumptiosa subscriptione tua incongrue posuisti. Quis Ecclesiae catholicae filius non potissime desiderat fratris correctionem, atque erectionem, et non doleat dejectionem? Quis non totis praecordiis congaudeat in omni Christiano, [Col. 0309A] maxime autem in ministerii collega, benignissimis evangelicis sententiis piissimi Domini ore prolatis: Oportet et te, inquit, fili, gaudere, quia frater tuus mortuus fuerat et revixit, perierat et inventus est (Luc. XV, 32). Et quod sanato dicit: Ecce sanus factus es, jam amplius noli peccare, ne deterius tibi aliquid contingat (Joan. V, 14); et: Vade in domum tuam, et annuntia quanta tibi fecerit Dominus? (Marc. V, 19.)

De altero autem quasi meo judicio, quod dicere diceris ex Wulfado et ejus collegis, cassato a sede apostolica, sentiri potest quod Salomon dicit: Qui, inquiens, quod novit loquitur, index justitiae est; qui autem mentitur, testis est fraudulentus (Prov. XII, 17). Et item: Jaculum, et gladius, et sagitta acuta, homo qui loquitur contra proximum suum falsum testimonium [Col. 0309B] (Prov. XXV, 18). Et ut ostendit Apostolus: His qui charitatis veritatem non recipiunt, immittit illis Deus, scilicet ex retributione justitiae, operationem erroris, ut credant mendacio, ut judicentur omnes qui non crediderunt veritati, sed consenserunt iniquitati (II Thess. II, 10). Non debueras namque fallere, aut falli posse, quod auribus audisti, manibus contrectasti, oculis legendo vidisti, sed non illis auribus, neque illis oculis, de quibus Dominus prophetae dicit: Auribus tuis audi, et oculis tuis vide (Ezech. XLIV, 5). Quia unde agitur judex non fui, inter judices connumeratus non exstiti, in loco judicis non sedi, judicium inde non terminavi, cum judicibus vel aliis consentientibus non subscripsi. Sed quoniam sedi apostolicae non placuit inde cum his qui judicaverunt, [Col. 0309C] et judicio illi subscripserunt, rationem habere, et quibusdam suadentibus, me voluit, quod sibi bonum videbatur, et episcopi regionum nostrarum, et princeps terrae volebat, unanimiter consentire, secundum auctoritatem sacri Nicaeni concilii, et Africanae provinciae canonum, quae de quibusdam juxta instantiam temporis decreverunt, consensi, obtestante Apostolo, ut idipsum dicamus omnes, et non sint in nobis schismata (I Cor. I, 10). Qui ostendit quod, jussit, iterum dicens etiam suis minoribus: Si cui aliquid donastis, et ego; et ego quod donavi, propter vos in persona Christi, ut non circumveniamur a Satana: non enim ignoramus astutias ejus (I Cor. II, 20), qui saepe suadet ut unde alter miseretur, alter irascatur. Contra quas diaboli astutias pacem [Col. 0309D] sequi debemus et sanctimoniam, sine qua nemo videbit Deum.

Quod pro modulo meo sequi etiam in hoc negotio studui, sicut advertere poteras, si de alia sagina, quam sanctus postulat dicens: Sicut adipe et pinguedine repleatur anima mea (Psal. LXII), cor impinguatum non haberes, quia synodalis epistola hinc a nobis communiter missa, ita per omnia sincera, ad sedis apostolicae lectionem, meae infirmationis et alterius confirmationis causa non venit, veluti ex epistolis nobis a sede apostolica de ea re scriptis evidenter ostenditur, sicut coram rege et nobis in synodo relecta fuit. Et tamen inde nullam quaestionem movere, vel contentionem conserere volui, nec de his, [Col. 0310A] quae a nobis unanimiter in synodo consensa, et a sede apostolica diffinita sunt, in perpetuum volo, quia bonae memoriae Nicolai papae litterae, postquam inde veritatem rescivit, per meum missum directae, mihi abundantissime suffecerunt. Sed et alias litteras synodicas, quas audisti, per eumdem missum mihi direxit, quibus de collectionibus ab eo praeceptis, non mihi, ut jusserat, sed regi, ut tibi ad ostentationem tuam placuit, porrectis, quanquam eis non indignerim, sicut solitus es obedisti. Quin et de his quae in synodo Tricassina, in qua quae non rapui, de his rationem reddendo, quae ad me non pertinebant, relictis eis quorum inde intererat, exsolvi. Sed et de his quae post eamdem synodum est adversum me actitatum, domni Adriani papae per Actardum venerabilem [Col. 0310B] episcopum epistolae missae, adeo omnem angoris nebulam a mente mea sudario suae magnae benignitatis absterserunt, ut placidissima voluntate sequi me libeat quod monet Apostolus: Nihil per contentionem neque per inanem gloriam (Philip. II, 3); et: Non efficiamur inanis gloriae cupidi, invicem provocantes, invicem invidentes (Gal. V, 26); et quod item scriptum est: Non quaeras ultionem, nec memor eris injuriae civium tuorum (Levit. XIX, 18); atque totis medullis cordis Domino dicere: Exsultaverunt filiae Judae in omnibus judiciis tuis, Domine, et fiat pax in virtute Hierusalem, quae virtus, ut Augustinus exponit (in psal. CXXI), charitas est, cui sanctae civitati, videlicet sanctae Ecclesiae, dictum est: Fiat pax in virtute tua, et abundantia in turribus tuis [Col. 0310C] (Psal. CXXI, 7). Intento mentis oculo, sollicitudine pia suspiciens quod de actione hujusmodi Leo dicit (epist. 91, episcopis per Caesar. Mauritan.): Superest ut concordi obedientia salubres suscipiatis hortatus, et nihil per contentionem agentes, sed ad omne studium devotionis unanimes, divinis et apostolicis constitutionibus serviatis, et in nullo patiamini pia canonum decreta violari. Quae enim nunc certarum remisimus consideratione causarum, antiquis deinceps custodienda sunt regulis, ne quod ad tempus pia lenitate concessimus, justa posthac ultione plectamur, et reliqua.



CAPUT VI. De eo quod dicebat Hincmarum degradari debere.

[Col. 0310D] Dictum est etiam mihi te plurimis solere dicere ut quoniam quae in tua parochia ligasti, sine tuo consensu dissolvi, quin potius quae contra regulas exordinasti, secundum regulas ordinavi, hoc agere et obtinere poteris, et ages et obtinebis, ut ego missam non cantem, et si ego illam cantavero, tu illam non cantabis. Ad quod tibi mitius responderem, nisi iratum fuisse Dominum contra Heli, qui filios suos lenius quam debuerit corripuerat (I Reg. 3), legissem; et proinde hinc tibi, si tamen hoc dicis, respondeo quod de Moab scriptum est: Audivimus superbiam Moab: superbus est valde, superbia ejus et arrogantia ejus plus quam fortitudo ejus (Isa. XVI, 6). Et si tu me degradare posse te minaris, arrogas tibi plus [Col. 0311A] quam possis; ac per hoc in hac causa superbia tua et arrogantia tua plus est quam fortitudo tua. Citius enim facere potes ut tu missam non cantes, quam facere ut ego degradatus fiam; imo hoc facere potes ut tu missam non cantes, sed hoc facere non potes ut ego degrader. Non es enim mihi praelatus, sed velis nolis in ordinis dignitate subjectus, et de illorum societate in ordinis qualitate, quibus sacri canones non permittunt apud se celebrare concilia, et de quibus magna synodus Chalcedonensis dicit (can. 19): Decrevit sancta synodus secundum canones Patrum, bis in anno episcopos in idipsum in unaquaque provincia convenire, quo metropolitanus antistes probaverit, et corrigere singula, si quae fortassis emerserint, et reliqua. Ego te ad synodum debeo [Col. 0311B] convocare, tu me non potes ad synodum regulariter provocare, et si ad synodum a me vocatus non veneris, aut dignam excusationem cum tractoria per comministrum tuum mihi directa, in qua impossibilitatis vel necessitatis tuae causas ostendas, cur ad synodum non venisti, non miseris, ego te valeo et debeo judicare: tu pro hujusmodi vel pro alia causa, tua auctoritate me non praevales judicare. Et si accusandus fueris, accusator tuus ad me primatem provinciae de te accusationem debet deferre; nemo autem me apud te regulariter ad judicandum praevalet accusare. Non enim tuum est de me judicare, nec mihi judices dare, quia sicut scriptum est, minor a majore benedicitur (Hebr. VII, 7), ita et judicatur. Unde sacri canones et decreta apostolicae sedis me [Col. 0311C] ad sequentis civitatis episcopi judicium irae invitum non patiuntur. Et si de meo quis judicio queritur, evidenter regulae monstrant qualiter et a quibus debeat retractari. Ego vero tibi judices, aut consentire electos, aut a me etiam deputatos dare debeo, si causa poposcerit. Ego locum debeo et possum eligere, ubicunque mihi visum fuerit, in tota mea provincia ad synodum convocandam, vel ad ordinationem celebrandam, quo si te vocavero debes concurrere. Tuum non est locum ad synodum convocandam, vel ad ordinationem celebrandam, eligere, nec me quo tu decreveris evocare. Si in Rhemensi provincia praeter meam sententiam quis fuerit a quibuscunque et quantiscunque provinciae hujus episcopis factus episcopus, sicut mystica Nicaena synodus [Col. 0311D] diffinivit (cap. 6), non oportet eum esse episcopum. Si autem, communi caeterorum decreto episcoporum rationabili et secundum regulam ecclesiasticam comprobato, tu aut alii duo tui complices tecum propter constitutiones proprias contradixeritis, mea cum pluribus ad ordinandum episcopum obtinebit sententia, et mihi non tibi firmitas eorum quae geruntur, de ordinationibus vel aliis rebus ecclesiasticis in Rhemensi provincia tribuetur. In qua si fuerit defunctus episcopus, ego et non tu visitatorem ipsi viduatae designabo Ecclesiae, electionem cum decreto canonico praecipiam fieri, et si in partes se eligentium vota diviserint, meum et non tuum erit eligere, qui majoribus ad ordinandum studiis juvetur et meritis, [Col. 0312A] et meum est ordinandum examinare, non tuum. Tuum est autem cum aliis mecum ordinare episcopum, et litteris canonicis, quas ordinatus ab ordinatoribus suis jubetur accipere, post me in tuo loco subscribere: qui non debes ulli novae rei, quae ad generalem observantiam Domini sacerdotum pertinent, sine conscientia vel sententia mea subscribere. Tu juberis a sacris regulis, decreto vel relationi meae, si praecepero tibi, salva fide subscribere, et non ego tuo decreto vel relationi subscribere debeo: quia tu decreto, vel relationi cuicunque, vel cujuscunque, de his quae ad parochiam tuam non pertinent, praeter me non debes subscribere. Sed et nec de tua parochia, nisi de rebus et possessionibus quas cum notitia presbyterorum et diaconorum Ecclesiae [Col. 0312B] tuae regere debes et dispensare, vel commutationibus earum cum cohibentia clericorum subscribere. De tuo judicio judicati vel judicandi ad me possunt, et si necessitas eis fuerit ad me provocare debent, non autem de meo judicio ad tuum judicium quis provocabit. Tu de rebus Ecclesiae tuae vendendis vel distrahendis me juberis consulere, ego de hujusmodi causa ad tuum consultum ire non jubeor. Si tu presbyterum, vel diaconem, vel alium quemcunque excommunicaveris, et patienter accipere nolueris ut per finitimos episcopos negotium discutiatur, et vel probetur sententia tua a plurimis vel emendetur, et tibi ante synodum non placuerit humaniorem pro eo ferre sententiam, congregatis provinciae episcopis, una cum eis, si rationabile nobis visum fuerit, [Col. 0312C] possumus et debemus, etiam si nolueris, tuam immutare et alteram proferre sententiam.

Sed et illa non bene intelligis ut in tuis collectionibus potiusque compilationibus inveni, ut ego ad tuam parochiam nisi a te invitatus non veniam, et quae corrigenda ibi sunt corrigam; et hunc pravae intelligentiae tuae sensum, et plura sacrorum concilia canonum, et apostolicae sedis decreta redarguunt, revincunt atque repellunt. Si causa in provincia mea orta fuerit, aut in concilio perfecto debet finiri (perfectum, inquit canon [conc. Antioch. can. 16], concilium illud est ubi interfuerit metropolitanus antistes), aut per episcopos judices, sive quos ego conquirentibus dedero, sive quos ipsi vicinos ex consensu delegerint. Mihi sollicitudo totius provinciae [Col. 0312D] est commissa; propter quod ad me omnes undique ex tota provincia, qui negotia ecclesiastica videntur habere, debent concurrere, et ego illorum causas, sicut et de tua parochia, debeo regulariter diffinire. Tu autem contentus esse debes ut regas tuam parochiam juxta reverentiam singulis competentem, et providentiam geras omnis possessionis quae sub tua est potestate, ita ut presbyteros et diaconos ordines, et non exordines, et singula, non autem provinciae generalia, tuo judicio comprehendas. Nec tibi licet, si contra fratrem tuum aliquem episcopum litem habueris, ex alia provincia advocare episcopum cognitorem, nec etiam tibi licet pro terminando jurgio praeter me ad alias convolare provincias. Sed si necesse [Col. 0313A] fuerit, pro meae provinciae ambiguitatis absolutione, ego a vicina provincia judices, si decrevero, convocare praevaleo. Et si cum episcopo alterius provinciae de causa contenderis, et in mea provincia causa conjacet finienda, ego debeo dare judices, qui eamdem causam regulariter finiant, nihil autem horum tui est pontificii. Ego de dubiis et obscuris rebus, de quibus certam diffinitionem non habemus, si forte emerserint, et de his quae sine plurimorum judicio episcoporum finiri non possunt, cum coepiscopis provinciae, inter quos annumeraris, debeo consilium quaerere, qualiter ita finiantur, ut nec praeceptis evangelicis contrarium nec decretis sanctorum inveniatur adversum (Leo, ep. 92). Tibi autem in causis quae ad generalem observantiam pertinent, [Col. 0313B] Domini sacerdotum, nihil praeter me agere licet, quin nec vales implere. Si in causis dubiis vel obscuris aliquid dubitas, me debes interrogare; et si ego nesciero, ego apud alios, vel si necesse fuerit apud sedem apostolicam debeo requirere et tibi absolvere. Tu autem sine me de causis generalibus, nec etiam ad sedem apostolicam debes requirere, antequam studeas me inde consulere; et si pro causis propriis ubicunque longius cogente necessitate tibi fuerit ambulandum, a me secundum indictam a sanctis Patribus regulam petere licentiam debes, et ad quamlibet provinciam sine meis litteris regulariter proficisci vel mittere longius ad comitatum comministrum tuum non potes, nec me in aliquo postponere debes praesumere, excepto si contra me aliquid [Col. 0313C] causae non habueris, ut ob hoc apostolicae sedis judicium regulariter expetas, sicut Sardicenses canones monstrant, et Innocentius ad Victricium, et Gregorius et caeteri Romani pontifices in decretis suis commemorant, atque leges imperatoriae, quas ecclesiasticae regulae approbant, evidenter ostendunt. Ego pro hujusmodi negotio, nec tua licentia, nec litteris tuae singularitatis indigeo. De his denique ex quibus certas et manifestas, atque inviolabiliter et irrefragabiliter sine ulla immutatione tenendas, secundum tramitem Scripturarum, sanctorum conciliorum et apostolicae sedis habemus sententias, si contra eas feceris, non debeo exspectare provinciale vel generale concilium, vel coepiscororum nostrorum consultum sive consilium, sed statim secundum [Col. 0313D] majorum et orthodoxorum Patrum sententias, ea corrigere debeo quae contra eorum diffinitionem admiseris, quia, ut beatus monstrat Gelasius, in his non novae constitutionis auctor, sed veteris constituti exsecutor existam.



CAPUT VII. De eo quod saeculari consultu purgari quaesierit.

Tu autem contra veteres constitutiones, non solum toties, ut praemisi, a provincia Rhemorum, sine licentia regulari, inordinato more, pro quibusdam negotiis sicut tibi visum fuerat deproperasti, sed et postea inde sine meo ac coepiscoporum nostrorum consultu sive consensu, non ecclesiastico sed saeculari [Col. 0314A] comitatu ascitus in aliam provinciam perrexisti; et si vim ab aliquo fuisti perpessus, ut ab ea irregulariter vel coactus exires, nihil apud me, sicut praecipiunt regulae, inde questus fuisti, sed antequam scires quid ex eodem negotio acturus essem, vel quid obtinere valerem, sine mea conscientia, sicut et jam altera vice fecisti, reclamationem ad apostolicam sedem misisti, cum praecipiant regulae (Greg., lib. VII, ind. 2, ep. 8): Ut nullus episcopus metropolitanum suum in aliquo praesumat postponere, excepto si contra eum aliquid causae non habuerit, ut ob hoc sedis apostolicae petat judicicium, quod per canones antiquorum Patrum est institutione permissum. Verum et priusquam inde responsum acciperes, relicto ecclesiastico, publico [Col. 0314B] judicio, videlicet principalis potestatis reipublicae praesidentis, de his quae tibi illata fuerant purgari, ut quorumdam etiam saecularium interventu ac rei proventu claruit expetisti: quia cum bis ad te missos et litteras miserim, et quidam tuorum tecum loquendi habuerint facultatem, et tecum locuti fuerint, nec meum vel coepiscoporum nostrorum expetisti auxilium, nec nostro voluisti uti consilio, sicut jam aliis vicibus egisti, quando pro te et verbis et scriptis apud domnum regem sategimus, et commotionem illius a te sine causa et irrationabiliter excitatam placavimus. Hinc autem ecclesiasticum expetere contempsisti judicium, et episcopali, sicut praecipiunt regulae, uti noluisti consilio, neque ullam inde postea satisfactionem Ecclesiae vel ecclesiasticis [Col. 0314C] regulis exhibuisti: sed ut scriptum est de ea quae tergit os suum, et dicit: Non sum operata malum (Prov. XXX, 20), ita aut non intelligens, aut intelligere pervicacia tua dissimulans, hactenus in indomabili contumacia tua persistis; me quoque postposito, ac relictis provinciae meae communibus coepiscopis, scilicet meis ac tuis, in alia provincia, et aliarum provinciarum episcoporum inde uti consilio magis quam nostro contra regulas delegisti, cum ego in vicinitate loci ubi domnus rex immorabatur tunc fuerim, et quidam coepiscoporum nostrorum cum illo deguerint. Sicque sine mea ac coepiscoporum provinciae meae sententia ac conscientia, transiens secus locum in quo eram, adeo tibi proximum ut me videre posses si velles, quia [Col. 0314D] te vidi, quando sine ulla necessitate, velocius quam episcopali gravitati conveniat, per inde transiens, irregulariter ad sedem tuam rediisti, antequam episcopali examini redderes rationem, qua de re a parochia tua, et Rhemensi provincia irregulariter aut voluntate abscesseris, aut de quacunque causa a quocunque reputatus vi abductus exstiteris. Ideo, inquit sanctus Gelasius (cap. 20), vocatur ad judicium certe quaecunque persona, ut aut fateatur objecta, aut convincatur objectis. Et Antiocheni canones: In conciliis, inquiunt, adsint omnes qui se laesos existimant, et synodi experiantur examen. Debueras igitur de nova noviter causa, vel a te acta, vel tibi illata, expetere synodum, ut aut de [Col. 0315A] quacunque objectione aut de laesione synodi experireris examen; sed tu econtra, inconsulte rediens ad sedem tuam, decreto contra sacros canones et constituta sedis Romanae pontificum subscripsisti, et ecclesiae tuae clericos subscribere fecisti.



CAPUT VIII. De epistolis papae pro ejus reclamatione scriptis.

Epistolas quoque, domno regi et mihi pro reclamatione tua a domno apostolico per missos tuos directas, non secundum domni papae jussionem mihi, ut jussa illius exsequerer, dari fecisti, sed per aliarum et etiam longinquarum regionum archiepiscopos domno regi et mihi in parochia mea, in qua degebamus, dari obtinuisti, et cum domnus rex de his ex quibus eum ad sedem apostolicam accusasti, [Col. 0315B] sicut in domni apostolici epistola sibi directa invenit, apud me primatem Rhemorum provinciae querelam deposuerit, quia contra rationem et veritatem, inconsulte atque irregulariter illum accusaveris, etiam post sibi a te praestitum sacramentum, cui accusatio tua dicitur obviare, sine meo vel coepiscoporum nostrorum consilio ac judicio, et in alia provincia, eidem principali potestati satisfactionis modum, sicut tunc vobis visum fuit, exhibere maluisti, cum notum sit quid sacrae regulae de cujuslibet ordinis clerico dicant, qui sive de criminali, sive de civili causa, relicto ecclesiastico, publico se judicio purgari voluerit, vel qui pro terminando jurgio, relictis his sacerdotibus qui in eadem provincia Dei Ecclesiam nutu divino gubernant, ad alias praesumunt [Col. 0315C] convolare provincias. Quae ignorare non poteras, quoniam quando te ad me reclamasti, quaedam a domno rege, sed et ab aliis quibusque, tibi illata, quid de eisdem tibi illatis, et ecclesiasticae regulae et jura publica dicant, sufficienter in scripto domno regi a me una cum venerabilibus coepiscopis nostris apud Pistas porrecto legisti, unde obtinuimus quod nobis visum fuit tibi tunc suffecisse. Nam et quando eadem principalis potestas, nec non et omnis praefectura totius regni sui, insolentia tua exigente, contra te fuere commotae in Vermeria palatio, iterum inde scriptum quod legisti porrexi.



CAPUT IX. De monacho a Laudunensi excommunicato.

[Col. 0315D] Sed et cum domnus rex monachum ac presbyterum quemdam inter suos religiosum ex venerabili monasterio S. Dionysii, ad monasterium in Lauduno situm, ad doctrinae atque religionis institutionem, non autem ad irregularem praelationem accersiit, et inconsulte illum, pro animositate, quam contra regem habebas, excommunicasti, jussus a domno rege, adhibito mecum fratre et coepiscopo nostro Odone, te monui quatenus irrationabilem tuam mutares sententiam: sed nihil apud te inde obtinere praevalui. Quapropter domnus rex misit alios episcopos, aliarum etiam regionum, ad te pro hac eadem causa, quorum monitis obedisti, ostendens quod metropoli tuae obedire in me non digneris, qui secundum [Col. 0316A] morem Ecclesiae nostrae, cum fidei professione ac subscriptione professus fuisti, ac subscripsisti, te obediturum regulariter privilegio metropolis sedis Rhemorum. Et si jurgium aliquod inter te et alium aliquem tam superioris quam inferioris ordinis foret, meo ac coepiscoporum nostrorum consilio ac judicio terminari debuerat, et de a te excommunicato in tua vel a tua parochia, si antea tibi non placeret, tua sponte vel finitimorum episcoporum consilio tuam immutare sententiam, meo ac coepiscoporum nostrorum consilio vel judicio confirmari vel immutari secundum regulas sacras debuerat. Quae vero judicia de hujusmodi excessibus regulae sacrae sententiis diffinitivis decernant, hic intentando ponere differo, quia sicut papa Simplicius dicit (epist. 16): [Col. 0316B] Nolumus exaggerare quae gesta sunt, ne cogamur judicare quae justa sunt.



CAPUT X. De compilatione ex epistolis apostolicae sedis in quaterniunculis missis, et de verbo promulgo, et capitulo Leonis papae.

Haec autem quae nuper contra regulas sacras egisti, in subscriptione detestandi decreti, et in compilatione quarumdam sententiarum ex epistolis apostolicae sedis pontificum, quam mihi, ut supra commemoravi, misisti, contra privilegium metropolis tuae, volens illa adversum sancti Spiritus scita defendere, quae tibi non licuit agere, silentio praeterire non valeo. Attende igitur diligenter atque intelligenter, quid beatus Leo ad omnes episcopos [Col. 0316C] per universas provincias constitutos dicat de omnium decessorum suorum epistolis (epist. 1, in fine): Omnia, inquiens, decretalia constituta, tam beatae recordationis Innocentii quam omnium decessorum nostrorum, quae de ecclesiasticis ordinibus et canonum promulgata sunt disciplinis, ita a vestra dilectione custodiri debere mandamus, ut si quis illa contempserit, veniam sibi deinceps noverit denegari. Adverte quoniam illa dicit observanda quae a decessoribus suis de ecclesiasticis ordinibus et canonum promulgata sunt disciplinis. Quapropter, quoniam de novo utre tuo adhuc grammaticae artis mustum et ponderationes verborum ebulliunt, primo videamus de verbo promulgo, unde fit per conjugationis deductionem promulgatum, ex cujus plurali numero [Col. 0316D] hic Leo posuit promulgata, quia etiam panni veteres quaesiti sunt quibus Jeremias suffultus, sanius ac suavius educeretur de lacu in quo missus fuerat (Jer. XXXVIII), quia locutus fuit in nomine Domini, quaerenda nobis est priscorum auctoritas et doctrina, quibus valeamus tutius expediri a circumposita nobis omnibus metropolitanis a te muscipula. Et ut certius credas quae de hoc etiam verbo dicemus, revolve libros veterum, et illum nihilominus codicem quondam meum, a sobrino tuo Anselmo receptum, et tibi a me praestitum, sed postea sicut nec quosdam alios tibi a me commodatos obtentum, et invenies dixisse veteres promulgo, promo vulgo, sive primum in vulqus edo, et esse hoc verbum promulgo, secundum [Col. 0317A] regulam grammaticae artis compositum, ut quibusdam placuit, ex duobus corruptis promo et vulgo, et ut quibusdam placuit, ex duobus integris, scilicet pro praepositione et vulgo, sicut et produco: a quo simplici verbo vulgo componitur et divulgo. Unde Cicero, explanans verborum sensum, dicit: Proditum, memoriae traditum, provulgatum, provulgavit, exposuit, prodidit, elocutus est, effatus est, retulit, narravit, nuntiavit, indicavit, locutus est, verbum fecit, disseruit, disputavit, tractavit, sermonem habuit, orationem habuit, orsus est. Et hujus verbi simplicis praeteritum Nonius Marcellus in libro quem inscripsit de Proprietate sermonum, ponens dixit: vulgavit, honeste positum, vile habuit, et quasi in vulgus dedit. De composito autem hoc verbo, quod est promulgo, [Col. 0317B] Paulus in Glossis suis dicit hoc modo: Promulgari leges dicuntur, cum in vulgus eduntur. Habet igitur sensum compositio, promulgare, in vulgus promere, dare, manifestare et edere. Glossa autem, promulgavit, ac si primum in vulgus dedit, protulit, ac prorogavit. Et hujus verbi simplicis sensum, id est vulgo, vulgas, sanctus Hieronymus pro manifesto posuit, et inde vulgatam editionem, id est omnibus notam et manifestam dici ostendit. Compositi autem verbi hujus sensum et Evangelium Lucae demonstrat, dicens: Et super omnia montana Judaeae divulgabantur omnia verba haec (Luc. I, 65). Cujus verbi divulgabantur sensum Beda sequens beatum Ambrosium ita exposuit: Quia nota facta fama innotuit. Isidorus quoque, ut ipse dicit auctore Tullio, exposuit [Col. 0317C] dicens: Promulgatum est, foras prolatum, ut lex dicitur promulgata, et promulgatum proprie, ad omnium notitiam et totius vulgi intimatum. Et Placiades unum superadjiciens verbum, caetera dicit similiter: Promulgatum, inquiens, est foras prolatum, vel constitutum, ut lex dicitur promulgata, promulgatum autem, ad omnium notitiam et totius vulgi intimatum. Praeterea Glossae antiquorum taliter hoc verbum explanaverunt, promulgans, porrigens; promulgare, edere; promulgat, profert; promulgat, crescit, incrementat, promit, praedicat, pronuntiat; promulgata, prolata, deprompta, propagata, patefacta. Et hoc, ut Priscianus praepositis de verborum explanatione auctoribus dicit, ipse omnibus validior usus ostendit. Differentiam vero sensus inter divulgata et [Col. 0317D] provulgata sive promulgata, enucleatores verborum hanc voluerunt esse, ut divulgata simpliciter tantum dicantur ad notitiam omnium propalata, provulgata vero vel promulgata, ad conservandum decreta, et in omnium notitiam, ut illa sine refragatione conservent, deprompta intelligantur. Unde beatus Gregorius, exponens sententiam Domini ad Job dicentis: Nunquid alligabis rhinocerota ad arandum loro tuo? (Job XXXIX, 10.) Saepe, inquit (Moral., lib. XXXI, c. 3), vidisse me memini quod cum se ad feriendum graviter hic rhinoceros accenderet, et quasi elevato cornu bestiolis minimis mortis exsilia damnationemque subjectis immensis terroribus intentaret, repente fronti signo crucis impresso omne in se [Col. 0318A] incendium furoris exstinxit, conversus minas deposuit, et quia ad deliberata progredi non posset, ligatus agnovit. Et non solum in se iras edomat, sed subjectorum etiam sensibus omne quod rectum est inserere festinat, utque omnes sanctam Ecclesiam ex intima cogitatione venerentur, exemplo ipse suae humilitatis demonstrat. Et post aliquanta: Ad horum duritiam dissolvendam nonnunquam sancta Ecclesia, quia propria virtute non sufficit, rhinocerotis hujus, id est terreni principis, opitulationem quaerit, ut ipse super jacentes glebas conterat, quas Ecclesiarum humilitas, quasi planities vallium portat. Has itaque glebas rhinoceros pede premit ac comminuit, quia pravorum potentumque duritiam, cui ecclesiastica humilitas resistere non valet, principalis [Col. 0318B] religio ex potestate dissolvit: quod quia sola divina virtute agitur, ut terreni regni culmina ad provectum regni coelestis inclinentur, recte nunc dicitur, aut confringet glebas vallium post te. Et paulo post (ibid., c. 4): Quis ergo in initio nascentis Ecclesiae crederet, dum contra eam ille indomitus principatus terrae tot minis et cruciatibus saeviret, quia rhinoceros iste Deo sementem redderet, id est acceptum praedicationis verbum operibus repensaret? quis posset tunc infirmorum credere quod ejus aream congregaret? Ecce enim modo pro Ecclesia leges promulgat qui dudum contra eam per varia tormenta saeviebat. Ecce quaslibet gentes capere potuerit, ad fidei illas gratiam suadendo perducit, eisque aeternam vitam indicat, quibus captis praesentem [Col. 0318C] servat.

Ecce de origine sermonis et proprietate sensus ejus quid sensere majores. Nunc videamus de proprietate dictorum beati Leonis, qui mandavit omnia decretalia constituta, tam beatae recordationis Innocentii quam omnium decessorum suorum, quae de ecclesiasticis ordinibus et canonum promulgata sunt disciplinis, custodiri. Unde primum nobis sciendum est aliud esse promulgare sacros ordines et canonum disciplinas, aliud promulgare de sacris ordinibus et canonum disciplinis, sicut aliud est promulgare leges, et aliud promulgare de legibus. Promulgare autem leges, est leges condere; promulgare vero de legibus, est de illis judicia sumere, et secundum illas judicare, earumque observationem et judicia omnibus [Col. 0318D] intimare, sicut sanctus Augustinus in libro de vera Religione (cap. 31) ostendit, dicens: Aeternam legem mundis animis fas est cognoscere, judicare non fas est. Lex ipsa etiam ipse fit, secundum quam judicat omnia, et de qua judicare nullus potest: sicut in istis temporalibus legibus, quanquam de his homines judicent cum eas instituunt, tamen cum fuerint institutae atque firmatae, non licebit judici de ipsis judicare, sed secundum ipsas. Conditor tamen legum temporalium, si vir bonus est et sapiens, illam ipsam consulit aeternam, de qua nulli animae judicare datum est, ut secundum ejus immutabiles regulas, quid sit pro tempore jubendum vetandumque discernat. Et in libro Confessionum: Spiritales ergo, [Col. 0319A] sive qui praesunt, sive qui obtemperant, spiritaliter judicant. Sacros vero ordines promulgare est a Domino constituere. Ipsi, inquit, invocabunt me, et ego benedicam (Num. VI, 17), scilicet episcopos. Per episcopos, sicut per apostolos a Domino ordinatos, Matthias est ordinatus apostolus (Act. I, 26), et per prophetas ac doctores, qui et episcopi ac apostoli erant, apud Antiochiam, jubente Spiritu sancto atque dicente: Separate mihi Barnabam et Saulum ad opus ministerii ad quod elegi eos (Act. XIII, 2), ipsi Barnabas et Saulus sunt ordinati. Et per Moysen a Domino ordinatum Aaron et filius ejus Eleazar, et per eos reliqui minores sacerdotes ordinati sunt. Et congregans, inquit sacra historia, Moyses septuaginta viros de senioribus Israel, quos stare fecit circa tabernaculum, [Col. 0319B] descenditque Dominus per nubem, et locutus est ad eum, auferens de spiritu qui erat in Moyse, scilicet non tollendo, sed in alios propagando, vel promulgando, et dans septuaginta viris (Num. XI, 24). Qui spiritus et Moysi dicitur, sicut et spiritus Eliae vocatur, eo locutionis genere, quo et Dominum in oratione petimus: Panem nostrum quotidianum da nobis hodie (Luc. XI, 3). Dei enim idem panis est et spiritus, a quo illum ex munere dantis accipimus, et noster fit veraciter per acceptionem, qui illum ab eo accipimus. Cumque, inquit historia, requievisset in eis spiritus, prophetaverunt, nec ultra cessaverunt (Num. XI, 25). Quod sicut Moyses Domino, in quem non cadit oblivio, qui tamen dicit: Recordabor pacti foederis mei (Gen. IX, 15), ad obtinenda [Col. 0319C] quae petebat patres obtulit, dicens: Memento Abraham, Isaac et Jacob servorum tuorum, quibus jurasti (Exod. XXXII, 3), id est firma pollicitatione dixisti. Et episcopi commemorant in ordinatione presbyterorum, ut ipse quod suum est in eorum, videlicet episcoporum, ministerio exsequatur, dicentes: Sic in eremo per septuaginta virorum prudentium mentes Moysi spiritum propagasti, quibus ille adjutoribus usus in populo, innumeras multitudines facile gubernavit. Sic et in Eleazaro et Ithamar filiis Aaron paternae plenitudinis abundantiam transfudisti, ut ad hostias salutares et frequentioris officii sacramenta sufficeret ministerium sacerdotum. Hac providentia, Domine, apostolis filii tui doctoribus fidei comites addidisti, quibus illi [Col. 0319D] orbem totum secundis praedicatoribus impleverunt. Qui scilicet episcopi et presbyteri, in primordio nascentis Ecclesiae, et usque non ad parvum temporis progressum, uno nomine in singulis officiis vocabantur, sicut in epistola Petri, et in epistolis Joannis, et in epistolis Pauli manifestatur, et sicut Hieronymus ad Evagrium presbyterum (epist. 85) ex auctoritate Scripturarum ostendit. Sed et reliqui per eos qui a Domino ad hoc constituti sunt ecclesiastici ordines promulgantur, eorum scilicet ministerio, Domino quod suum est exsequente. De sacris autem ordinibus promulgare est qui et quot sint, et quales ac qualiter, et a quibus vel quando sunt ordinandi, et quomodo ac quantum in singulis gradibus debeant [Col. 0320A] ministrare, qualiter etiam ab ostiario usque ad summum sacerdotium quique valeant provehi. Et quae sint ex eis a sedis Romanae pontificibus promulgata, omnibus in ecclesiasticis dogmatibus exercitatis constat esse notissimum; et quia inde quaestionem non moves, superfluum duco ea disserere.

Quia vero, ut superius dixi de legibus et sacris ordinibus, quoniam aliud est leges et sacros ordines promulgare, et aliud, sicut ostendi, de legibus et sacris ordinibus promulgare, ostendendum est quia similiter aliud est sacros canones promulgare, et aliud est de sacrorum canonum disciplinis constituta decretalia promulgare. Qui namque sint canones, de quorum disciplinis promulgata adeo conservari a sancto Leone papa jubentur, ut si quis in illa [Col. 0320B] commiserit, veniam sibi deinceps noverit denegari, memoratus ab eo beatus Innocentius, in disciplina ex eisdem sacris canonibus decreta, ad Victricium Rothomagensem episcopum patenter ostendit (epist. 1). Si quae, inquiens, causae vel contentiones inter clericos, tam superioris ordinis quam etiam inferioris fuerint exortae, ut secundum synodum Nicaenam, congregatis ejusdem provinciae episcopis, jurgium terminetur, et reliqua. Et ibi post aliquanta: Si quae autem majores causae in medio fuerint devolutae, ad sedem apostolicam, sicut synodus statuit, scilicet Sardicensis, et vetus consuetudo exigit, post judicium episcopale referatur. Et ad Alexandrum Antiochenum episcopum (epist. 20): Revolventes, inquit, auctoritatem Nicaenae synodi, quae una omnium [Col. 0320C] per orbem terrarum mentem explicat sacerdotum, quae censuit de Antiochena Ecclesia, cunctis fidelibus, ne dixerim sacerdotibus, esse necessarium custodire, qua super dioecesim suam praedictam Ecclesiam, non super aliquam aliam provinciam, recognoscimus constitutam. Et inde promulgavit de ordinatione metropolitanorum, quorum plures ipsa Ecclesia subjectos sibi habet, sicut et Alexandrinus episcopus ex antiqua consuetudine, et Thessalonicensis episcopus ex delegatione sedis apostolicae. Et ad Macedones episcopos (epist. 27, sub medium), ex eisdem sacris canonibus apud Nicaeam constitutis, promulgavit Novatianos ad Ecclesiam venientes per manus impositionem in suis ordinibus recipi; et opinionem eorum qui, ne in Ecclesia [Col. 0320D] scandalum fieret, Anisium [aiebant] sequendum in recipiendis Bonosiacis ab eodem Bonoso post damnationem suam ordinatis, manifeste refellit. Sed et ex praefatis Nicaenis canonibus promulgavit Paulianistas ad Ecclesiam venientes baptizari, alios autem ab haereticis in nomine sanctae Trinitatis baptizatos non baptizari debere. Et Zosimus ad universos episcopos per Gallias et septem provincias constitutos, decretas inde disciplinas promulgatas direxit. Bonifacius quoque ad Rusticum Narbonensem episcopum hinc ita dicit (epist. 3, ad Hilarium): Nulli, inquiens, videtur incognita synodi constitutio Nicaenae, quae ita praecipit, ut eadem proprie verba ponamus: Per unamquamque provinciam jus metropolitanos [Col. 0321A] singulos habere debere, nec cuiquam duas esse subjectas. Quod illi, quia aliter credendum non est, servandum sancto Spiritu suggerente sibimet censuerunt. Et paulo post: Quod idcirco dicimus ut advertat charitas tua adeo nos canonum praecepta servare, ut ita constitutio quoque nostra diffiniat, quatenus metropolitani sui unaquaeque provincia in omnibus rebus ordinationem exspectet. Et Coelestinus ad universos episcopos per Viennensem et Narbonensem provinciam constitutos scribit (epist. 1), similiter et ad universos episcopos per Apuliam et Calabriam constitutos (epist. 2): Nulli, inquit, sacerdoti suos liceat canones ignorare, nec quidquam facere quod Patrum possit regulis obviare. Quae enim a nobis res digna servabitur, si decretalium [Col. 0321B] norma constitutorum pro aliquorum libitu licentia populis permissa frangatur?

Et non solum isti sui decessores sacrorum canonum, de quorum disciplinis decretalia constituta promulgaverunt, hoc modo ut praemisi, eosdem sacros canones ad auctoritatem duxerunt; sed et Damasus ad Paulinum (epist. 4), ita in observatione sacrorum Nicaenorum canonum, sicut et in fide, ad Ecclesiam redeuntes subscribere jussit, verum et successores ejusdem beati Leonis, ut de multis quosdam designem ex nomine, Hilarus scilicet, Simplicius, Felix, Gelasius, Symmachus, Hormisda, et beatus Gregorius, eosdem sacros canones, sed et alia concilia quae catholica Ecclesia recipit, servat ac veneratur, et apostolica sedes docuit esse [Col. 0321C] servanda, in suis decretis, quae ex eorum disciplinis promulgaverunt, ad auctoritatem deducunt, praecipientes ut in singulis sacris ordinibus, atque in singulis sacrorum ordinum dignitatibus, canonicam normam tenere, servare atque sequi procurent, et nulli ab eorum constitutione deviare praesumant, nullique eisdem sacris canonibus impune obviare praevaleant, nulli etiam suum arbitrium ad quoslibet judicandos sequantur, sed per rectum eorum tramitem non declinantes ad dexteram neque ad sinistram incedant, et singuli, sicut iidem venerandi canones decreverunt, obedientiam, quam a suis minoribus exigunt, suis majoribus reverenter dependant, et sicut non volunt gravis oneris sarcinam ferre, ita non audeant aliis importabile pondus [Col. 0321D] imponere, nec de obscuris vel dubiis constituere, quod praeceptis evangelicis contrarium et decretis sanctorum inveniatur adversum, et singuli mensuram et ordinem a Deo sibi decretum per eosdem sacros canones servent. Sed et isdem beatus Leo, scribens ad Anatolium Constantinopolitanum episcopum (epist. 58), sacros canones, de quorum disciplinis sua decretalia constituta promulgavit, ita commemorat: Sancti, inquiens, illi et venerabiles Patres, qui in urbe Nicaena, sacrilego Ario cum sua impietate damnato, mansuras usque in finem mundi leges ecclesiasticorum canonum condiderunt, et apud nos in toto orbe terrarum in suis constitutionibus vivunt, et si quid usquam aliter quam illi statuerunt [Col. 0322A] praesumitur, sine cunctatione cassatur. Et item idem ad eumdem (ibid., paulo superius): Illa Nicaenorum canonum per sanctum vere Spiritum ordinata conditio nulla unquam est parte solubilis. Nulla sibimet de multiplicatione congregationis synodalia concilia blandiantur, neque trecentis illis decem atque octo episcopis, quantumlibet copiosior numerus sacerdotum, vel comparare se audeat, vel praeferre: cum tanto divinitus privilegio Nicaena sit synodus consecrata, ut sive per pauciores, sive per plures Ecclesiastica judicia celebrentur, omni penitus auctoritate sit vacuum, quidquid ab illorum fuerit constitutione diversum. Et item idem ad Maximum Antiochenum (epist. 66): Quidquid, inquit, praeter speciales causas synodalium conciliorum ad examen [Col. 0322B] episcopale defertur, potest aliquam dijudicandi habere rationem, si nihil de eo est a sanctis Patribus apud Nicaenam diffinitum. Nam quod ab illorum regulis et constitutione discordat, apostolicae sedis nunquam poterit obtinere consensum. Et Chalcedonense concilium dicit (can. 1): Regulas sanctorum Patrum, per singula nunc usque concilia constitutas, proprium robur obtinere decrevimus. Et item Leo ad Anastasium dicit (epist. 88): Secundum sanctorum Patrum canones Spiritu Dei conditos et totius mundi reverentia consecratos, metropolitanos singularum provinciarum episcopos, quibus ex delegatione nostra fraternitatis tuae cura praetenditur, jus traditae sibi antiquitus dignitatis intemeratum habere decernimus, ita ut a regulis praestitutis [Col. 0322C] nulla aut negligentia aut praesumptione discedant.

Et quia non necesse est tibi exponi ab aliquo quid intelligere debeas in eo quod dicit a regulis praestitutis, inspice canonum libros, et videbis omnia illa concilia, quae a majoribus servanda suscepimus, celebrata ante Chalcedonensem synodum, quae decrevit regulas sanctorum Patrum per singula eatenus concilia constitutas proprium robur obtinere, a quibus omnibus Leo praecipit metropolitanos singularum provinciarum episcopos nulla aut negligentia aut praesumptione discedere. Et hinc Gelasius in generali decreto ad omnes episcopos de institutis ecclesiasticis dicit (epist. 6): Cum nobis contra salutarium reverentiam regularum cupiamus temere nil licere, [Col. 0322D] et cum sedes apostolica super his omnibus, favente Domino, quae paternis canonibus sunt praefixa, pio devotoque studeat tenere proposito, satis indignum est quemdam vel pontificum, vel ordinum subsequentium, hanc observantiam refutare, quam beati Petri sedem et sequi videat et docere: satisque conveniens sit ut totum corpus Ecclesiae in hac sibimet observatione concordet, quam illic vigere conspiciet, ubi Dominus Ecclesiae totius posuit principatum. Et sanctus Gregorius ad Gallicanos scribens episcopos, inter alia et cum aliis dicit: Omnia, inquiens, quae sanctis canonibus sicut praediximus sunt adversa, districte sub anathematis interpositione damnentur. Qui beatus Gregorius [Col. 0323A] saepenumero in suis decretalibus epistolis praestitutas conciliorum regulas observari, et ab eis in nullo declinari decernit. Et beatus Hormisda sancto Remigio, vices apostolicae sedis ei committens, inter alia ita scripsit: Paternas scilicet regulas, et decreta sanctissimis diffinita conciliis, ab omnibus servanda mandamus. In his vigilantiam tuam, in his curam et fraternae monita exhortationis ostendimus. His ea quanta dignum est reverentia custoditis, nullum relinquit culpae locum sanctae observationis obstaculum. Ibi fas, nefasque perscriptum est; ibi prohibitum ad quod nullus audeat aspirare, ibi concessum quod debeat mens Deo placitura praesumere.

His, frater, appone sensum tuum, his suppone mentem tuam, his accommoda animum tuum, his subde intelligentiam tuam, et non errabis, neque difflues per vanas autumationes tuas, quibus es quasi vento pastus, potiusque inflatione distentus, dum tuis compilationibus, nihil tibi ad ea quae intendis profuturis, quinimo plurimum obfuturis, incumbis. Quid, inquit beatus Leo, iniquius quam impia sapere, et sapientioribus doctioribusque non credere? Sed in hanc insipientiam cadunt, qui cum ad cognoscendam veritatem aliquo impediuntur obscuro, non ad propheticas voces, non ad apostolicas litteras, nec ad evangelicas auctoritates, sed ad semetipsos recurrunt, et ideo magistri erroris existunt, quia veritatis discipuli non fuerunt. Audis quia venerabiles Patres leges usque in finem saeculi mansuras [Col. 0323C] condiderunt? Audis quia quidquid ab eorum regulis fuerit diversum, erit penitus irritum? Audis sacros canones Spiritu Dei conditos, et totius mundi reverentia consecratos, a quibus nulla negligentia aut praesumptione a quolibet deviari conceditur? Audis quia contra eosdem canones nec etiam apostolica sedes sibi licere aliquid temere cupiat? Audis ut omnia quae sanctis canonibus sunt adversa districte sub anathematis interpositione damnentur? Audis quoniam ibi fas nefasque perscriptum est, ibi prohibitum ad quod nullus audeat aspirare, ibi concessum quid debeat mens Deo placitura praesumere, et studes tergiversationes exquirere ut nulli possis subesse, qui non potes cunctis praeesse? Audi etiam quid de his sacrorum conciliorum canonibus [Col. 0323D] cum aliis orthodoxis etiam B. Augustinus, vir in omni catholica scientia et doctrina opinatissimus, ad Januarium scribens sentiat (epist. 118): Illa, inquiens, quae non scripta, sed tradita custodimus, quae quidem in toto terrarum orbe servantur, datur intelligi vel ab ipsis apostolis, vel plenariis conciliis, quorum est in Ecclesia saluberrima auctoritas, commendata atque statuta retineri. Omnia itaque talia, quae neque sanctarum Scripturarum auctoritatibus continentur, nec conciliis episcoporum statuta inveniuntur, nec consuetudine universae Ecclesiae roborata sunt, sed diversorum locorum diversis moribus innumerabiliter variantur, ita ut vix aut omnino nunquam inveniri possint causae, [Col. 0324A] quas in eis constituendis homines secuti sint, ubi facultas tribuitur, sine ulla dubitatione resecanda existimo. Et Damasus papa, ex cujus epistola quaedam tuis commentis inseruisti, non intelligens vel intelligere nolens quae ipse dixit, et quae tu loqueris, vel de quibus affirmas, scribens, ut praemisimus, per Vitalem ad Paulinum Antiochenum episcopum, ita de observatione canonum, sicut et de integritate fidei, jubet resipiscentes et ad Ecclesiam catholicam revertentes profiteri, atque propria subscriptione firmare, post alia (epist. 4): Quicunque, inquit, huic epistolae subscribere voluerit, ita tamen ut in ecclesiasticis canonibus, quos optime nosti, et in Nicaena fide ante subscripserit, hunc debebis absque aliqua ambiguitate suscipere: non quo haec [Col. 0324B] ipsa quae nos scripsimus, non potueris convertentium susceptioni proponere, sed quo tibi consensus noster liberum in suscipiendo tribuat exemplum. Et sanctus Leo ad Ravennium Arelatensem episcopum (epist. 94): Ecclesiasticarum, inquit, legum non ignara est dilectio tua, ut intra earum regulas atque mensuras omnia potestatis tuae jura contineas. Justo quippe ideo dicitur lex non esse posita (I Tim. I, 9), quia normam praeceptionis implet judicio voluntatis, cum verus recti amor in semetipso habet, et apostolicas auctoritates, et canonicas sanctiones: quarum devotus sectator et diligens exsecutor in eorum procul dubio consortio gloriaberis, qui creditorum sibi profectibus talentorum audire meruerunt: Euge, serve bone et fidelis, et reliqua. [Col. 0324C] Et S. Gregorius Quiriaco et caeteris episcopis catholicis in Hibernia ita scripsit dicens (lib. IX, ind. 4, epist. 61): Quicunque a perverso errore Nestorii revertuntur, coram sancta fraternitatis vestrae congregatione eumdem Nestorium cum omnibus suis sequacibus, ac reliquas haereses anathematizantes, venerandas quoque synodos, quas universalis Ecclesia recipit, recipere et venerari promittant, et absque ulla dubitatione sanctitas eos vestra, servatis eis propriis ordinibus, in suo coetu recipiat. Et hinc sanctus Gelasius in epistola ad episcopos per Dardaniam constitutos (epist. 11, sub initium): Confidimus, inquit, quod nullus jam veraciter Christianus ignoret, uniuscujusque synodi constitutum, quod universalis Ecclesiae probavit assensus, nullam magis exsequi [Col. 0324D] sedem prae caeteris oportere quam primam, quae unamquamque synodum, et sua auctoritate confirmat, et continua moderatione custodit, pro suo scilicet principatu, quem beatus Petrus apostolus Domini voce perceptum, Ecclesia nihilominus subsequente, et tenuit semper et retinet.



CAPUT XI. Quod latius de sacris ordinibus et canonum disciplinis ex orthodoxorum verbis et sensibus sit dicendum.

Haec quidem sufficere posse credo non alta sapienti, sed humilibus consentienti. Verum quia ista tibi non credo debere sufficere, non dicam perfectius sive plenius, quia, ut jam longe ante nos dictum [Col. 0325A] est, perfectio incrementum, et adjectionem plenitudo non recipit, latius de praefatis sacris ordinibus et canonum disciplinis hic quaedam ex orthodoxorum verbis ac sensibus ad reprimendum sensus tui tumorem, et ad repellendam compilationum tuarum caliginem, ponere dignum duxi. Sancta quippe Ecclesia, quam B. Paulus apostolus supernam Hierusalem, ac matrem nostram, et manentem civitatem, et aedificationem ex Deo, domum non manufactam appellat, ex angelis et hominibus constat. Quae partim ex hominibus societate angelica in ordinibus distinctis perfruens, jam cum Deo in coelo regnat, partim vero in ordinibus distinctis adhuc peregrinatur in terra, et ad supernam societatem suspirat, ubi est secundum Apostolum tabernaculum [Col. 0325B] non manufactum, neque hujus creationis (Hebr. IX, 11). Ad cujus instar per Moysem factum est tabernaculum, de quo dixit ad eum Dominus: Omnia fac juxta quod tibi in monte ostensum est. In quo superno et vero tabernaculo, quod fixit Deus, et non homo, in interiora velaminis, id est in ipsum coelum, confessionis nostrae antistes summus, et sempiternus pontifex, sempiternum habens sacerdotium, sacerdosque magnus secundum ordinem Melchisedech, per proprium sanguinem introivit semel in sancta, aeterna redemptione inventa: sedensque ad dexteram Patris, id est in gloria paternae majestatis, interpellat, non voce sed miseratione, pro nobis (Hebr. III, VII, IX; Rom. VIII). Idemque Rex regum, et Dominus dominantium (Apoc. IX), per quem reges regnant et [Col. 0325C] conditores legum justa decernunt (Prov. VIII), coelestem ac terrenum principatum, cunctam videlicet rempublicam regens, et universam militiam, tam coelestem et spiritalem quam terrenam et temporalem, distinctis in ordinibus disponens ac moderans, et supernae atque mundanae curiae praesidens, miro ordine, angelorum hominumque ministerio, pro temporum varietate et opportunitate dispensat, et quae singulis quibusque temporibus vel personis congruit, sua vel occulta inspiratione, vel evidentiori illustratione, vel patefacta praeceptione decernit.



CAPUT XII. Qui sint ordines in coelo, et in Ecclesia, et in terrena republica.

[Col. 0325D] Et quia legimus sacros ordines in coelo et in terra, et in Testamento Veteri et in Novo, dispositos a Deo, ex quo juxta Apostolum omnis paternitas in coelo et in terra nominatur, qui sint ordines, id est paternitates in coelo, et in Ecclesia, et in terrena republica, sancti doctores nostri, haurientes aquas de fontibus Salvatoris (Ephes. III, 15), id est bibentes scientiae doctrinam de sanctis Scripturis, patenter ostendunt. Unde beatus Dionysius Areopagites, antiquus scilicet et venerabilis Pater, sicut didicit a Paulo apostolo, qui raptus usque ad tertium coelum vidit secreta coelestia, duos libros de angelico et ecclesiastico principatu scripsit. Et beatus Gregorius in libris Moralium, et latius in homilia [Col. 0326A] Evangelii (hom. 34): Erant appropinquantes ad Jesum publicani et peccatores (Luc. XV, 11), quae in suis locis lector inveniet, succinctius autem in epistola ad episcopos Galliarum scribens ostendit, in qua dicit: Ad hoc divinae dispositionis provisio gradus diversos et ordines constituit esse distinctos, ut dum reverentiam minores potioribus exhiberent, et potiores minoribus dilectionem impenderent, una concordiae fieret ex diversitate contextio, et recte officium gereret administratio singulorum: neque universitas alia poterat ratione subsistere, nisi hujusmodi magnus eam differentiae ordo servaret. Quia vero creatura in una eademque aequalitate gubernari vel vivere non potest, coelestium militiarum exemplar nos instruit; quia dum sint angeli, sint archangeli, [Col. 0326B] liquet quia natura aequales sunt, sed in potestate et ordine, sicut nostis, differt alter ab altero. Si ergo inter hos qui sine peccato sunt ista constat esse distinctio, quis hominum abnuat huic se libenter dispositioni submittere? Hinc etenim pax et charitas mutuo se invicem complectuntur, et manet firma concordiae in alterna et Deo placita dilectione sinceritas, quia unumquodque tunc salubriter completur officium, cum fuerit unus ad quem possit recurri praepositus.



CAPUT XIII. Quod si ordo generalis est omnibus episcopis, non tamen communis est dignitas omnibus.

Ordines quoque ministrantium in Ecclesia veteris [Col. 0326C] populi, quae usitatiore nomine Synagoga vocatur, fuisse legimus per Moysem a Deo dispositos: qui quales, et qualiter ac quando ordinari deberent, et quando ac qualiter, et quantum in singulis officiis ministrare deberent, historia sacra demonstrat. Sed et nunc in Ecclesia, quae regnum coelorum appellatur, ad instar coelestium ordinum, ministros Domini institutione et apostolica traditione legimus et cognoscimus distincte esse dispositos: qui quales, et qualiter, et a quibus debeant ordinari, et qualiter quique in suis officiis debeant ministrare, ut superius memoravimus, apertissima nobis lectione monstratur, de quibus modo non est dicendum per singula. Tantum de eo unde agitur ordine, et unde ad rem de qua agitur pertinet, beatus Leo, sicut [Col. 0326D] tibi nuper in suprafata schedula inter alia scriptum dedi, veluti traditione apostolica decretum didicit, ad Anastasium Thessalonicensem episcopum scripsit (epist. 84): Et si ordo, inquiens, generalis est omnibus sacerdotibus, non tamen communis est dignitas omnibus, quia et inter beatissimos apostolos in similitudine honoris fuit quaedam discretio potestatis, et cum omnium par esset electio, uni tamen datum est ut caeteris praemineret. De qua forma episcoporum quoque est orta distinctio, et magna ordinatione provisum est, ne omnes sibi omnia vindicarent, sed essent in singulis provinciis singuli, quorum inter fratres haberetur prima sententia, et rursus quidam in majoribus urbibus constituti [Col. 0327A] sollicitudinem susciperent ampliorem, per quos ad unam Petri sedem universalis Ecclesiae cura conflueret, et nihil usquam a suo capite dissideret. Qui ergo scit se quibusdam praepositum, non moleste ferat sibi aliquem esse praelatum, sed obedientiam quam exigit etiam ipse dependat. Nam si, ut legimus, angelus angelo dicit: Curre et loquere (Zach. II, 4), et angelus obedit angelo, non debet homo dedignari homini obedire, praesertim cum inobedientia parentis primi perditionis causa sit generis humani, et obedientia Salvatoris nostri, qui factus est obediens Patri usque ad mortem crucis, reparatio sit humanae salutis. Diabolus quippe superbus hominem superbientem perduxit in mortem; Christus humilis hominem obedientem reduxit ad vitam. [Col. 0327B] Quia sicut ille elatus cecidit et dejecit consentientem, sic iste humiliatus surrexit et erexit credentem.



CAPUT XIV. Quod et in republica ad instar coelestis militiae diversi sint ordines.

Quia etiam sint angeli gentibus praelati, doctores catholici ex verbis angeli per Danielem prophetam ostendunt, dicentis: Ego veni propter sermones tuos. Princeps autem regni Persarum restitit mihi viginti et uno diebus, et ecce Michael unus de principibus primis venit in adjutorium mihi (Dan. X); et paulo post: Nunc revertar ut praelier adversus principem Persarum. Cum enim egrederer, apparuit princeps [Col. 0327C] Graecorum adveniens (ibid.). Quos, inquit beatus Gregorius (lib. XVII Moral., c. 8), alios principes gentium nisi angelos appellat? quia certa angelorum ministeria dispensandis singulis quibusque gentibus sunt praelata, cum subjectorum mores adversus se vicissim praepositorum spirituum opem merentur, ipsi qui praesunt spiritus contra se venire referuntur. Is namque angelus, qui Danieli loquebatur, captivis Israelitici populi in Perside constitutis praelatus agnoscitur: Michael autem eorum qui ex eadem plebe in Judaea terra remanserant, praepositus invenitur. Unde et ab hoc eodem angelo paulo post Danieli dicitur: Nemo est adjutor meus in omnibus his, nisi Michael princeps vester, de quo dicit: Et ecce Michael unus de principibus primis [Col. 0327D] venit in adjutorium mihi. Qui dum nequaquam simul esse, sed venire in adjutorium dicitur, aperte ei populo praelatus agnoscitur qui captivus in alia parte tenebatur. Quid est ergo angelum dicere: Ego veni propter sermones tuos: princeps autem regni Persarum restitit mihi, nisi sua subditis opera nuntiare? Et his beatus Hieronymus consona dicit, quae plenius qui voluerit in suis locis legere potest. Ad quod instar sunt ordines in saeculo Dei ordinatione distincti, sicut monstrat Apostolus, dicens: Subjecti estote omni humanae creaturae propter Deum, sive regi tanquam praecellenti, sive ducibus tanquam ab eo missis (I Petr. II, 13). Liquet, inquit beatus Gregorius (lib. XXI Mor., c. 10), quod omnes homines [Col. 0328A] natura aequales genuit, sed variante meritorum ordine, alios aliis culpa postponit. Ipsa autem diversitas, quae accessit ex vitio, divino judicio dispensatur, ut quia omnis homo aeque stare non valet, alter regatur ab altero.



CAPUT XV. De paternitatibus et incolatibus in coelo, et in Ecclesia et republica.

Et quia per distinctos ordines sunt paternitates et incolatus a Deo constituti in coelo, de quibus per Danielem dicitur: Millia millium ministrabant ei, et decies millies centena millia assistebant ei (Dan. VII), quibus electorum quoque hominum numerus jungitur, et aliud est ministrare, aliud assistere, ad instar [Col. 0328B] hujus coelestis dispositionis, et in mundo, non solum dimensiones ecclesiasticorum incolatuum, sed et terrenorum, dispositae a Deo existunt, sicut et in veteri populo exstiterunt, veluti libro Pentateucho demonstratur in dimensione terrae promissionis per duodecim tribus filiorum Israel. Unde et Paulus in Synagoga apud Antiochiam faciens sermonem, dixit: Deus plebis Israel elegit patres nostros (Act. XIII, 17); et paulo post: Destruens gentes septem in terra Chanaam, sorte distribuit eis terram eorum (ibid., 19). Ejecit, inquit psalmus, a facie eorum gentes, et sorte divisit eis terram in funiculo distributionis (Psal. LXXVII). Et beatus Joannes in Apocalypsi dicit, audisse se numerum de unaquaque tribu duodecim millia signatorum (Apoc. VII). Hoc enim numero [Col. 0328C] diffinito, ut catholici doctores exponunt, innumerabilis significatur totius Ecclesiae multitudo, quae de patriarchis, vel prosapia carnis, vel fidei est imitatione progenita. Si enim, inquit, vos Christi, ergo Abrahae semen estis (Gal. III, 29.) Ad augmentum autem perfectionis pertinet et ipsa duodecim duodecies multiplicari, et ad summam millenarium perfici, qui est denarius numerus quadratus solidus, significans stabilem Ecclesiae vitam. Propterea quippe duodenario numero saepius Ecclesia figuratur, quia per orbem quadratum in fide consistit sanctae Trinitatis. Ter enim quaterni decusdipondius faciunt. Denique et apostoli, eamdem mundo fidem praedicaturi, duodecim sunt electi, numero scilicet mysterium operis sui figurantes. Missi sunt enim per quadratum mundum [Col. 0328D] praedicare fidem sanctae Trinitatis, et incarnatum de Spiritu sancto ex Maria virgine Dominum Jesum Christum, et hunc crucifixum, sicut in Symbolo continetur: quo signo crucis, et per Ezechielem in figura (Ezech. IX), et per Joannem in speciei veritate (Apoc. VII), fideles signati monstrantur. Nam et ipsa crucis figura dilatatum ubique Domini significat regnum, et monarchiam fidei ipsius signi, sicut vetus distichon probat:

Respice distinctis quadratum partibus orbem,
   Ut signum fidei cuncta tenere probes.
Neque enim frustra in fronte pontificis nomen Domini tetragrammaton scribebatur, nisi quia hoc est signum in fronte fidelium, de quo in psalmo pro torcularibus [Col. 0329A] canitur: Domine Dominus noster, quam admirabile est nomen tuum in universa terra! etc., usque dum ait, ut destruas inimicum et defensorem (Psal. VIII). Ipsosque incolatus parochiarum ac regionum, olim sancto Spiritu ante incarnationem Christi per prophetam praedictos, et post ascensionem in coelum eodem sancto Spiritu per sanctos Dei homines dimetiendos fore, demonstrat sanctus Basilius (homil. in psal. LIX) tractans versum quo dicitur: Convallem tabernaculorum dimetiar. Hanc, inquiens, praecipuam et velut privatam quondam plebem, scilicet Israeliticam haereditatem populi, in divisionem vocabo, et communem cum caeteris omnibus faciam. Cum autem divisum fuerit testamentum in omnes, et cum ejus utilitas universis coeperit esse communis, [Col. 0329B] Deo pro nobis aliquid melius providente, tunc etiam convallis tabernaculorum dimetietur, hoc est, universus orbis terrarum, qui vallis tabernaculorum pro habitaculis corporum dictus est, hic velut quadam sorte divisus atque dimensus, per singula loca Ecclesiarum Dei parochiis et incolatibus dividetur. Tunc etiam ea quae divisa sunt, in unitatem fidei congregabit ille qui pacificat per sanguinem crucis suae, sive quae in terra sunt, sive quae in coelis, et qui medium parietem solvens, fecit utraque unum. Hinc iterum scriptum est: Distribuite domos ejus, videlicet universalis Ecclesiae, per custodiarum parochias praedicando, ut enarretis in progenie altera, quoniam hic est Deus noster, et ipse reget nos in saecula (Psal. XLVII). Ad quod instar, secundum [Col. 0329C] constitutionem Anacleti, Dionysius papa rusticanis parochiis terminos certos posuit, ac ponendos disposuit, de quibus etiam Chalcedonense concilium quae sunt nota decrevit.

De provinciarum autem dimensione, et civitatum privilegiis, quae ad instar duodecim tribuum Israelitici populi ethnici statuerunt, et apostolica sunt postea constitutione firmata, sanctus Clemens in prima epistola ad Jacobum Hierosolymitanum episcopum, qui et frater Domini appellatur, scripsit, quod tu in compilatione tua sicut et nec praecedentia verba Leonis ponere voluisti, ne inveniretur in eis quod tu alicui, praeter apostolicae sedis pontifici, deberes aliquo modo subdi, inaniter putans quod si tu haec in tuo pitaciolo non poneres, alii non haberent libros [Col. 0329D] ubi ea legere potuissent. Sed quis ea quae nosti ignorat? Prius enim quam formareris in utero illa novimus, et antequam exires de vulva saepissime legimus, et discretius quam tu Scripturas sacras et canones sacros intelligas intelleximus. Ait enim beatus Clemens inter alia in praefata epistola (epist. 2, sub medium), jussisse beatum Petrum, in illis, inquiens, civitatibus, in quibus olim apud ethnicos primi flamines eorum, atque primi legis doctores erant, episcoporum primates poni vel patriarchas, qui reliquorum episcoporum judicia et majora quoties necesse foret negotia in fide agitarent, et secundum Domini voluntatem, sicut constituerunt sancti apostoli, ita ut ne quis injuste periclitaretur, diffinirent. [Col. 0330A] In illis autem civitatibus, in quibus dudum apud praedictos erant ethnicos eorum archiflamines, quos tamen minores tenebant quam memoratos primates, archiepiscopos institui praecepit, qui non tamen primatum, sed archiepiscoporum fruerentur nomine. Episcoporum quoque judicia, ut superius memoratum est, et majora ecclesiarum negotia, si ipsi reclamaverint, aut aliquem timorem, aut istos vel alios suspectos habuerint, ad jam dictos primates vel patriarchas, ne aliquis innocenter periret, transferri perdocuit. In singulis vero reliquis civitatibus, singulos, et non binos vel ternos aut plures, episcopos constitui praecepit, qui non primatum, aut archiepiscoporum, aut metropolitanorum nomine, quia matres civitatum non tenent, sed episcoporum [Col. 0330B] tantum vocabulo potirentur, quoniam nec inter ipsos apostolos par institutio fuit, sed unus omnibus praefuit. Hoc tamen praevidendum instituit, ne in villis, aut castellis, vel modicis civitatibus instituerentur episcopi, ne vile eorum nomen fieret. Episcopos ergo vicem apostolorum gerere Dominum docuisse dicebat, et reliquorum discipulorum vicem tenere presbyteros insinuabat debere.

Et sanctus Anacletus, successor Clementis, a beato Petro apostolo presbyter ordinatus, in prima epistola ad omnes episcopos et caeteros fideles (epist. 1, sub finem): Privilegia, inquit, Ecclesiarum et sacerdotum sancti apostoli, jussu Salvatoris, intemerata et inviolata aevis decreverunt manere temporibus. Leges Ecclesiae apostolica firmamus auctoritate, [Col. 0330C] et peregrina judicia submovemus. Unde et Dominus mentionem faciens Lot, per Moysem loquitur dicens: Ingressus es quidem, inquiunt, ut advena, nunquid ut judices? (Gen. XIX.) Unaquaeque enim provincia, tam juxta ecclesiasticas quam juxta saeculi leges, suos debet justos et non iniquos habere judices, et non externos, nisi apostolicae hujus sedis decreverit auctoritas: quatenus quicunque causam habuerit, apud suos judices judicetur, et non ad alienos, causa vagandi, stimulante protervia, suam despiciens patriam transeat, sed ad duodecim ejusdem provinciae judices, ad quorum judicium omnes causae civitatum referuntur, deferatur negotium. Si autem fuerit ecclesiasticum, apud episcopos, interveniente primate, si major causa fuerit; si vero [Col. 0330D] minor, metropolitano. Si vero fuerit saeculare, apud ejusdem ordinis viros, judicio tamen episcoporum, cum Apostolus privatorum Christianorum causas magis ad Ecclesias deferri, et ibidem sacerdotali judicio terminari voluit. Et in secunda epistola ad episcopos in Italia constitutos dicit: Provinciae autem multo ante Christi adventum tempore divisae sunt maxima ex parte, et postea ab apostolis, et beato Clemente praedecessore nostro, ipsa divisio est renovata. Et in capite provinciarum, ubi dudum primates legis erant saeculi, ac prima judiciaria potestas, ad quos qui per reliquas civitates commorabantur, quando eis necesse erat, qui ad aulam imperatorum vel regum confugere non poterant, vel [Col. 0331A] quibus permissum non erat confugere, pro oppressionibus vel injustitiis suis [confugiebant], ipsosque appellabant quoties opus erat, sicut in lege eorum praeceptum erat, ipsis quoque in civitatibus vel locis nostri patriarchas vel primates, qui unam formam tenent, licet diversa sint nomina, leges divinae et ecclesiasticae poni et esse jusserunt, ad quos episcopi, si necesse fuerit, confugerent eosque appellarent, et ipsi nomine primatum fruerentur, et non alii: reliquae vero metropolitanae civitates, quae minores judices habebant, licet majores comitibus essent, haberent metropolitanos suos, qui praedictis juste obedirent primatibus, sicut et in legibus saeculi olim ordinatum erat, qui non primatum, sed aut metropolitanorum, aut archiepiscoporum nomine [Col. 0331B] fruerentur. Et licet singulae metropoles civitates suas provincias habeant, et suos metropolitanos habere debeant episcopos, sicut prius metropolitanos judices habebant saeculares, primates tamen, ut praefixum est, et tunc et nunc habere jussae sunt, ad quos post sedem apostolicam summa negotia conveniant, ut ibidem quibus necesse fuerit releventur et juste restituantur, et hi qui injuste opprimuntur juste reformentur atque fulciantur, episcoporumque causae et summorum negotiorum judicia, salva apostolicae sedis auctoritate, justissime terminentur. Et in tertia epistola: De primatibus, inquit, charissimi, super quibus me quidam vestrum consuluerunt, aut si esse deberent, an non, quantum hactenus de his a beato Petro [Col. 0331C] apostolo, et a reliquis apostolis, et a beato Clemente nostro sancto praedecessore et martyre novimus statutum, denegare vobis minime possumus. Et quis est, qui quaerentibus fratribus denegare possit dubitationem vel necessitates eorum? Sacerdotum, fratres, ordo bipartitus est, et sicut Dominus illum constituit, a nullo debet perturbari. Scitis autem a Domino apostolos esse electos et constitutos, et postea per diversas provincias ad praedicandum dispersos. Cum vero messis coeperat crescere, videns paucos esse operarios, ad eorum adjumentum septuaginta eligi praecepit discipulos. Episcopi vero Domini apostolorum, presbyteri quoque septuaginta discipulorum locum tenent. Episcopi autem non in castellis aut modicis civitatibus debent [Col. 0331D] constitui, sed presbyteri per castella et modicas civitates atque villas debent ab episcopis ordinari et poni, singuli tamen per singulos titulos suos; et episcopus non ab uno, sed a pluribus debet episcopis ordinari, et ut dictum est, non ad modicam civitatem, ne vilescat nomen episcopi, aut alicubi, sed ad honorabilem urbem titulandus, et denominandus est: presbyter vero ad qualemcunque locum vel ecclesiam in eo constitutam est praeficiendus, atque in ea diebus vitae suae durandus. Amplius quam isti duo ordines sacerdotum, nec nobis a Deo collati sunt, nec apostoli docuerunt. Episcoporum vero ordo unus est, licet sint primates illi qui primas civitates tenent, qui et in quibusdam [Col. 0332A] locis patriarchae a nonnullis vocantur. Illi autem qui in metropoli a beato Petro, ordinante Domino, et praedecessore nostro praedicto sancto Clemente, seu a nobis constituti sunt, non omnes primates vel patriarchae esse possunt. Sed illae urbes quae praefatis et priscis temporibus primatum tenuere, archiepiscoporum, Patriarcharum, aut primatum nomine fruantur: reliquae vero metropoles archiepiscoporum, aut metropolitanorum, et non patriarcharum aut primatum utantur nominibus, quia haec eadem et leges saeculi in suis continent principibus. Aliae autem primae civitates, quas vobis conscriptas in quodam tomo mittimus, a sanctis apostolis et a beato Clemente, sive a nobis primates praedicatores acceperunt. Haec vero sacrosancta Romana et apostolica [Col. 0332B] Ecclesia, non ab aliis, sed ab ipso Domino Salvatore nostro primatum obtinuit, sicut ipse beato Petro apostolo dixit: Tu es Petrus, et super hanc petram aedificabo Ecclesiam meam. Et paulo post: Prima ergo sedes est coelesti beneficio Romanae Ecclesiae, quam, ut memoratum est, beatissimi Petrus et Paulus suo martyrio consecrarunt. Secunda autem sedes apud Alexandriam beati Petri nomine a Marco ejus discipulo atque evangelista consecrata est, quia ipse et in Aegypto primum verbum veritatis directus a Petro praedicavit, et gloriosum suscepit martyrium, cui venerabilis successit Habilius. Tertia vero sedes apud Antiochiam, id est, beati Petri apostoli habetur honorabilis, quia illic priusquam Romam veniret habitavit, et Ignatium [Col. 0332C] episcopum constituit, et illic primum nomen Christianorum novellae gentis exortum est. Reliquas vero, ut praediximus, in quodam tomo, prolixitatem vitantes epistolae, vobis conscriptas direximus. Inde namque et beati apostoli inter se statuerunt ut episcopi singularum scirent gentium quis inter eos primus esset, quatenus ad eum potior eorum sollicitudo pertineret. Nam et inter beatos apostolos quaedam fuit discretio, et licet omnes essent apostoli, Petro tamen a Domino est concessum, et ipsi inter se idipsum voluerunt, ut reliquis omnibus praeesset apostolis, et Cephas, id est caput et principium teneret apostolatus, quia et eamdem formam suis successoribus, et reliquis apostolis tenendam tradiderunt. Et non solum hoc in Novo Testamento est [Col. 0332D] constitutum, sed etiam in Veteri fuit. Unde scriptum est: Moyses et Aaron in sacerdotibus ejus (Psal. XVII), id est, primi inter eos fuerunt. Inde sacrum Nicaenum concilium paucioribus quidem verbis, sed non minori auctoritate decrevit (can. 6), quatenus antiqua consuetudo, scilicet quae apud ethnicos statuta fuerat, et apostolica est postea constitutione firmata, servetur, ut Alexandrinus episcopus suorum omnium habeat potestatem, quia et urbis Romae episcopo parilis mos est. Similiter et apud Antiochiam caeterasque provincias suis privilegia serventur Ecclesiis.

His autem praetermissis, sed et quae Zephyrinus decrevit (epist. 1), ut quilibet episcopus accusatus a [Col. 0333A] duodecim judicetur episcopis, ad Callistum, et ad Lucium te contulisti, et quae Stephanus statuit, qui post eos fuit, contingere noluisti, qui dicit (epist. 2): Nullus praefati ordinis, videlicet episcopalis, vir accusari potest, aut respondere suis accusatoribus debet, priusquam regulariter a suo primate vocatus sit, locumque defendendi et inquirendi accipiat ad abluenda crimina. Nulli enim metropolitani, aut alii episcopi appellentur primates, nisi hi qui primas sedes tenent, et quorum civitates antiqui primates esse censuerunt. Reliqui vero, qui civitates metropolitanas adepti sunt, non primates aut archiepiscopi, sed metropolitani vocentur. Urbes enim et loca, quibus primates praesidere debent, non modernis, sed etiam multis ante adventum Christi sunt statutae [Col. 0333B] temporibus, quarum primates etiam gentiles pro majoribus negotiis appellabant. In ipsis vero urbibus post Christi adventum apostoli et successores eorum patriarchas vel primates posuerunt, ad quos episcoporum negotia, salva in omnibus apostolica auctoritate, et majores causae post apostolicam sunt sedem referendae. Et licet, Apostolo prohibente, inter Christianos non debeant accusationes exerceri, si prohiberi non poterunt accusationes, episcoporum ad memoratos primates debent ab accusatoribus deferri. Studendum est tamen episcopis ut dissidentes fratres magis ad pacem quam ad judicium cohortentur. Episcopus autem aliter non debet audiri vel judicari, nisi in praesentia omnium comprovincialium, et ab omnibus comprovincialibus episcopis, qui ipsis absentibus judicari [Col. 0333C] nec debet, nec potest.

Deinde plurima ex plurimis exponens, quae tibi visa fuerunt tecum facere, sed revera probantur redarguere, Pelagium decessorem S. Gregorii transilisti, et verba successoris ejus B. Gregorii ad Theoctistam patriciam a suo sensu, quantum ex te fuit, alienans, alienis a beato Gregorio verbis imposturasti. Ait enim idem Pelagius ad episcopos, qui injusta vocatione Joannis ad synodum Constantinopolim ut decernerent cum universalem vocari constituerunt (Pelag. II, epist. 1, sub finem): De caetero, inquiens, fratres, super provinciae causa, unde sedem apostolicam dudum consulere voluistis, videtur nobis sufficienter tractatum a sanctis praedecessoribus nostris. Sed quia denuo nostram mediocritatem [Col. 0333D] de eadem re interrogare dignum duxistis, scitote certam provinciam esse quae habet decem vel undecim civitates, et unum regem, et totidem minores potestates sub se, et unum episcopum, aliosque suffragatores decem vel undecim episcopos judices, ad quorum judicium omnes causae episcoporum, et reliquorum sacerdotum, ac civitatum causae referantur, ut ab his omnibus juste consona voce decernantur, nisi ad majorem auctoritatem fuerit ab his qui judicandi sunt appellatum. Unde non oportet ut degradetur vel dehonoretur unaquaeque provincia, sed apud semetipsam habeat judices sacerdotes, et episcopos singulos, videlicet juxta ordines suos, et quicumque causam habuerit, a suis judicibus judicetur, [Col. 0334A] et non ab alienis, id est a suae justis judicibus provinciae, et non ab externis, nisi, ut jam praelibatum est, a judicandis fuerit appellatus. Si vero in qualibet provincia ortae fuerint quaestiones, et inter ipsius provinciae episcopos discrepare coeperit ratio, atque inter ipsos dissidentes non conveniat, ad majorem tunc sedem referantur, et si illic facile et juste non discernuntur, ubi fuerit synodus regulariter congregata canonice et juste discernantur. Majores vero et difficiles quaestiones, ut sancta synodus statuit, et beata consuetudo exigit, ad sedem apostolicam semper referantur.



CAPUT XVI. De metropoli Rhemorum, et castro Lauduno; et quod tres primariae sedes una fuit sedes Petri. Hormisdae ad sanctum Remigium epistola.
[Col. 0334B]

Vide, frater, utrum certa sit provincia metropoli Rhemorum ex antiquo subjecta: quae metropolis undecim civitates sub se habuit etiam antequam beatus Remigius auctoritate Africani concilii ordinaret episcopum in castello in quo et tu metropolis tuae suffragator es ordinatus episcopus, et refragator ipsius dignitatis atque auctoritatis, asse, ut dicitur, excrevisti de pusillo magnus apud te oppidanus episcopus. Quod, sicut Eutropius antiquus historiographus dicit, auctore Marcobrio praetore conditum, ab exordio sui in paganismo inter civitates vel provinciales sedes nomen et locum non habuit. Et postquam B. Sixtus a Sixto sedis Romanae pontifice primus ad Rhemensem metropolim fuit directus episcopus, [Col. 0334C] in Christianismo per quindecim archiepiscoporum tempora, plurimis annorum evolutis curriculis, in Rhemensi parochia, sicut et alia municipia quae hodieque ibidem consistunt, municipalem locum tenuit, sicut et tomus quem Anacletus episcopis de sedium privilegiis se interrogantibus se misisse dicit patenter ostendit, veluti ipse legere potes in eodem breviaro, in quo descriptis civitatibus metropoli Rhemorum subjectis, nomen castelli in quo es ordinatus episcopus, nequaquam invenies. Sed et per plures annos tempore ejusdem B. Remigii, qui, ut veraces nostratium historiae monstrant, septuaginta quatuor et eo amplius annos in episcopatu degens, et multis insignibus virtutibus clarus, jam in senecta sua ibidem ordinavit episcopum, et rebus ecclesiasticis [Col. 0334D] (quoniam secundum sacras regulas quidquid rerum et mancipiorum in ordine episcopatus acquirit episcopus, sicut et illae quae ante fuerunt Ecclesiae, habentur Ecclesiasticae), idem episcopium sufficienter ditavit. Quamobrem sicut sedes Ecclesiarum, scilicet Romanae, Alexandrinae, atque Antiochenae, idcirco specialiter legimus sedes dici, cum plurimae sedes et apostolorum, sicut Jacobi Hierosolymae, et Joannis apud Ephesum, in qua sedit et Thimotheus beati Pauli discipulus, et multae aliae principalium civitatum quoniam sedes sunt, quin potius, licet disparentur longinquitate terrarum, una sedes sunt magni Petri apostolorum principis: ita pro modo suo Rhemorum metropolis, et Laudunensis parochia, specialiter [Col. 0335A] inter caeteras sedes provinciales Rhemorum provinciae una est sedes, quia beatus Remigius eamdem sedem Laudunensem in subsellio Rhemensis metropolis consedere fecit, quam a sua parochia, non autem a dioecesis provincia, scidit. Quia vero Alexandrina et Antiochena sedes, sicut et Romana, beati Petri sint sedes, Leo ad Dioscorum Alexandrinum episcopum monstrat, dicens (epist. 7): Cum enim beatissimus Petrus apostolicum a Domino acceperit principatum, et Romana Ecclesia in ejus permaneat institutis, nefas est credere quod sanctus discipulus ejus Marcus, qui Alexandrinam primus Ecclesiam gubernavit, aliis regulis traditionum suarum decreta formaverit, cum sine dubio de eodem fonte gratiae unus spiritus et discipuli fuerit et magistri, [Col. 0335B] nec aliud ordinatus tradere potuerit quam quod ab ordinatore suscepit. Non ergo patimur ut cum unius nos corporis et fidei fateamur, in aliquo discrepemus, et alia doctoris, alia discipuli instituta videantur. Et sanctus Gregorius ad Eulogium Alexandrinum episcopum (lib. VIII, epist. 42): Veritatis, inquit, minister, Petri sequax et sanctae Ecclesiae praedicator, scit quia illa loqui potuisti, quae de sede Petri apostoli per os doctoris sonare debuerunt. Et item idem ad eumdem: Sit ergo illi laus, sit in excelsis gloria, cujus dono adhuc in sede Petri clamat vox Marci. De Antiochena autem Ecclesia sanctus Innocentius ad Alexandrum Antiochenum episcopum dicit (epist. 20): Revolventes itaque auctoritatem Nicaenae synodi, quae una omnium per [Col. 0335C] orbem terrarum mentem explicat sacerdotum, quae censuit de Antiochena Ecclesia cunctis fidelibus, ne dixerim sacerdotibus, esse necessarium custodire, qua super dioecesim suam praedictam Ecclesiam, non super alium aliquam provinciam recognoscimus constitutam. Unde advertimus non tam pro civitatis magnificentia hoc eidem attributum, quam quod prima primi apostoli sedes esse monstretur, ubi et nomen accepit religio Christiana, et quae conventum apostolorum apud se fieri celeberrimum meruit, quaeque urbis Romae sedi non cederet, nisi quod illa in transitu meruit, ista susceptum apud se consummatumque gaudet. Et Leo ad Maximum Antiochenum episcopum (epist. 66): Oportet, inquit, dilectionem tuam toto corde conspicere cujus Ecclesiae [Col. 0335D] gubernaculis te Dominus voluit praesidere, et ejus meminisse doctrinae quam praecipuus apostolorum omnium beatissimus Petrus, per totum quidem mundum uniformi praedicatione, sed speciali magisterio in Antiochena et Romana urbe fundavit, ut illum in suae glorificationis domicilio praeeminentem ea intelligas reposcere instituta quae tradidit, sicut ab ipsa quam confessus est veritate suscepit. Neque ullo modo sinas in Orientalibus Ecclesiis, maximeque his quas Antiochenae sedi sacratissimorum patrum Nicaeni canones deputarunt, ab improbis haereticis Evangelio resultari. Et post aliquanta: Dignum est enim te apostolicae sedi in hac sollicitudine esse consortem, et ad agendi fiduciam privilegia [Col. 0336A] tertiae sedis agnoscere, quae in nullo cujusquam ambitione minuitur: quia tanta apud me est Nicaenorum canonum reverentia, ut ea quae sunt a sanctis Patribus constituta, nec permiserim, nec patiar aliqua novitate violari. Et si enim diversa nonnunquam sunt merita praesulum, tamen jura permanent sedium, quibus possunt aemuli perturbationem aliquam fortassis inferre, non tamen possunt minuere dignitatem.

Et sanctus Gregorius ad Anastasium Antiochenum episcopum (lib. VII, epist. 3): Ecce in sancta senectute beatitudo vestra multis tribulationibus laborat, sed perpendat, cujus sedem teneat, nunquid non illius, cui voce veritatis dictum est: Cum senueris, alius te cinget, et ducet quo non vis? (Joan. XXI.) [Col. 0336B] Et idem ad eumdem (lib. IV, epist. 37): Amen, gratia. Quae videlicet verba, de scriptis vestris accepta, idcirco in meis epistolis pono, ut de sancto Ignatio vestra beatitudo cognoscat quia non solum vester est, sed etiam noster. Sicut enim magistrum ejus apostolorum principem habemus communem, ita quoque ejusdem principis discipulum nullus nostrum habet privatum. Hunc enim Ignatium beatus Petrus, quando Romam petiit, Antiochiae pro se ordinavit episcopum. Et licet beatus Petrus antea in Antiochia sederit, quam Romam venerit, unde Marcum Alexandriam misit: non tamen ideo Antiochia secunda, sed tertia sedes, et Alexandrina Ecclesia secunda sedes dicitur, propter privilegium Evangelii, quod sanctus Marcus evangelista ore Petri excepit [Col. 0336C] atque conscripsit, quod et in Alexandria praedicavit, et Alexandrinum populum, cum subjectis eidem magnae civitati urbibus, verae fidei fundamento fundavit, sicut et sanctus Gregorius ad Eulogium Alexandrinum episcopum inter caetera scribit dicens (lib. V, epist. 60): Est aliquid quod nos erga Alexandrinam Ecclesiam quadam peculiaritate constringit, et in ejus amore proniores existere speciali quodammodo lege compellit. Nam sicut omnibus liquet quod beatus evangelista Marcus a S. Petro apostolo magistro suo Alexandriam sit transmissus, sic hujus nos magistri et discipuli unitate constringimur, ut et ego sedi discipuli praesidere videar propter magistrum, et vos sedi magistri propter discipulum. Ad hanc autem unitatem cordium [Col. 0336D] etiam vestrae sanctitatis meritis ligamur, quos auctoris sui salubriter sequi instituta cognoscimus, et semper ad magistri sui gremium, unde illic praedicatio salutis exorta est, tota se conferre devotione sentimus. Et item, quod tres illae sedes, scilicet Romana, Alexandrina, et Antiochena, una sit Petri sedes, ad eumdem Eulogium Alexandrinum episcopum scribit (lib. VI, epist. 37): Suavissima, inquiens, mihi sanctitas vestra multa in epistolis suis de sancti apostolorum principis Petri cathedra locuta est, dicens quod ipse in ea nunc usque in suis successoribus sedeat. Et quidem ego indignum me esse non solum in honore praesidentium, sed etiam in numero stantium agnosco; sed cuncta quae dicta [Col. 0337A] sunt in eo libenter accepi, quod ille mihi de Petri cathedra locutus est, qui Petri cathedram tenet, et cum me specialis honor nullo modo delectet, valde tamen laetatus sum, quia vos sanctissimi quod mihi impendistis, vobismetipsis dedistis. Quis enim nesciat sanctam Ecclesiam in apostolorum principis soliditate confirmatam, qui firmitatem mentis traxit in nomine, ut Petrus a petra vocaretur, cui Veritatis voce dicitur: Tibi dabo claves regni coelorum (Matth. XVI); et tu aliquando conversus confirma fratres tuos (Luc. XXII); et iterum: Simon Joannis, amas me? Pasce oves meas (Joan. XXI). Ita et cum multi sint apostoli, pro ipso tamen principatu, sola apostolorum principis sedes in auctoritate convaluit, quae in tribus locis unius est. Ipse enim sublimavit sedem, [Col. 0337B] in qua etiam quiescere et praesidendo vitam finire dignatus est. Ipse decoravit sedem, in qua evangelistam discipulum misit. Ipse firmavit sedem, in qua septem annis quamvis discessurus sedit. Cum ergo unius atque una sit sedes, cui ex auctoritate divina tres nunc episcopi praesident, quidquid ego de vobis boni audio, hoc mihi imputo; si quid de me boni creditis, hoc vestris meritis imputate, quia in illo unum sumus qui ait: Ut omnes unum sint, sicut et tu, Pater, in me et ego in te, ut et ipsi in nobis unum sint (Joan. XVII).

Si ergo, frater, immemor beneficiorum a me tibi impensorum oblitus, adversum me rebellare non times, time tamen rebellare adversus beatum Remigium, qui sicut modo audisti, nunc usque in suis [Col. 0337C] successoribus qualibuscunque sedet; et quia sedes illius est, in qua resides ex auctoritate divina, et ipsius beati Remigii benignitate, inter sedes, quod antea non fuerat, computata: quidquid de me, qui sedeo in sede illius, boni audis, tibi imputare debes, quia quidquid de te boni audio, mihi imputo, et quidquid de te sinistrum audio, non tantum tuis, sed et meis peccatis imputo, per cujus manus impositionem Dei judicio te in illa sede residere cognosco. Desine ergo ab ea quam cepisti mentis improbitate, et assume mentis humilitatem cum virtute sanctae obedientiae, ut in illo unum simus, qui ait: Ut omnes unum sint, sicut et tu, Pater, in me et ego in te: ut et ipsi in nobis unum sint. Quoniam sicut et ex verbis apostolicae sedis audisti, licet harum Ecclesiarum, [Col. 0337D] Alexandrinae scilicet et Antiochenae, praesules beati Petri sedes tenere se cognoscant, quod et Romani pontifices attestantur, non tamen subditas easdem sedes Romanae sedi denegant, nec ipsi Romano pontifici subdi modo quolibet dedignantur; nec tui decessores ac praedecessores subdi dedignati sunt Rhemorum episcopis, et de rebus Ecclesiae Rhemorum metropolis de quibus ditatum est episcopium Laudunense, quando in ipsam venerunt parochiam, humiliter ac benigne Rhemensi Ecclesiae famulari, ex quo beatus Remigius sanctum Genebaudum in Laudunensi castello episcopum non solum constituit, sed etiam, ut ostendit antiqua traditio, et monimentum reclusionis, qua eum propter [Col. 0338A] excessum notissimum secundum regulas reclusit, post dignam satisfactionem restituit: sicut et mihi decessores tui Simeon et Pardulus, cui successisti, exhibuerunt usque ad tuam praelationem, quem Rhemensis Ecclesia ab ipsis, ut ita dicam, cunabulis dulci benignitate nutrivit, et pannis infantiae eluit atque exuit, et ad virum perduxit, atque ad episcopatum provexit. De quo nunc per ora sibi servientium cum suspiriis ac gemitibus dicit: Ex nobis exiit, sed non erat ex nobis; si enim fuisset ex nobis, permansisset utique nobiscum. Et attendens qualiter episcopi civitatum suae provinciae, quos non nutrivit, sed regulariter ordinavit, ei benignitatis et humilitatis atque obedientiae impendant obsequia, dicit: Populus quem non cognovi servit mihi, in [Col. 0338B] auditu auris obedit mihi: filius autem alienus mentitus est mihi, filius alienus inveteravit (Psal XVII), videlicet quia quod agit ad hominem vetustum pertinet, et claudicat a semitis suis, quas in mandatis Domini per humilitatem et obedientiam debuerat currere, et sumens lamentum Domini de Isaia: Filium, inquit, nutrivi et exaltavi, ipse autem spernit me (Isa. I). Et licet tu hoc forte non recogites neque timeas, certus tamen esse potes quia sanctus Remigius a te reposcet in conspectu Domini obedientiam dependendam suis successoribus, et tuis praepositis, quam instituit quando in eodem castello, in quo ordinatus es, consecravit episcopum, sicut de verbis beati Leonis ad Maximum Antiochenum episcopum: Praeposui beatum Petrum, in suae glorificationis domicilio [Col. 0338C] praeeminentem, ea reposcere instituta, quae in Antiochia tradidit. Attamen, velis nolis, sanctus Hormisda papa tibi ostendet primatem esse hujus provinciae illum qui in sede beati Remigii apud Rhemorum metropolim est ordinatus episcopus. Ait enim in epistola ad eum directa: Dilectissimo fratri Remigio Hormisda. Suscipiens plena fraternitatis tuae congratulatione colloquia, quibus nos germanae salutis tuae laetificavit indicio, corporali cum spiritalibus officiis incolumitate subnixo, congruum esse perspeximus, hanc ipsam, quam mente gerimus, verbis aperire laetitiam. Agis enim summi documenta pontificis, dum et praedicanda facis, et ea insinuare non differs. Praerogativam igitur de nostri sumpsimus electione judicii, quando id operatum te esse [Col. 0338D] didicimus, quod caeteris agendum obnixius imperamus, ut in provinciis tanta longinquitate disjunctis, et apostolicae sedis vigorem, et patrum regulis studeas adhibere custodiam. Vices itaque nostras per omne regnum dilecti et spiritalis filii nostri Clodovei, quem nuper, adminiculante superna gratia, plurimis et apostolorum temporibus aequiparandis signorum miraculis praedicationem salutiferam concomitantibus, ad fidem cum gente integra convertisti, et sacri dono baptismatis consecrasti, salvis privilegiis quae metropolitanis decrevit antiquitas, praesenti auctoritate committimus, augentes studii hujus participatione ministerii, dignitatem, relevantes nostras ejusdem remedio dispensationis excubias. [Col. 0339A] Et licet de singulis non indigeas edoceri, a quo jam probavimus acutius universa servari, gratius tamen esse solet, si ituris trames ostenditur, et laboraturis injuncti operis forma monstratur. Paternas igitur regulas, et decreta sanctissimis diffinita conciliis ab omnibus servanda mandamus. In his vigilantiam tuam, in his curam et fraternae monita exhortationis ostendimus. His ea quanta dignum est reverentia custoditis, nullum relinquit culpae locum sanctae observationis obstaculum. Ibi fas nefasque perscriptum est, ibi prohibitum, ad quod nullus audeat aspirare, ibi concessum quod debeat mens Deo placitura praesumere. Quoties universale poscit religionis causa concilium, te cuncti fratres evocante conveniant, et si quos eorum specialis negotii pulsat [Col. 0339B] intentio, jurgia inter eos oborta compesce, discussa sacra lege determinando certamina. Quidquid autem illic pro fide et veritate constitutum, vel provida dispensatione praeceptum, vel personae nostrae auctoritate fuerit confirmatum, totum ad scientiam nostram instructa relationis attestatione perveniat. Eo fiet ut et noster animus officii charitate dati, et tuus securitate perfruatur accepti. Deus te incolumem custodiat, frater charissime.

Sed et Adrianus papa Tilpino praedecessori nostro talia suae auctoritatis privilegia, et sibi commissae Ecclesiae dedit, sicut scripta quae habemus demonstrant. Quae exiguitas mea nec meruit, nec ambit, nec appetit, nec requirit, quanquam et quarti Leonis, et nomine ac gratia Benedicti auctoritas mihi privilegia [Col. 0339C] non a me quaesita contulerint, quia sufficiunt mihi quae per sacros canones unicuique sunt metropolitano collata. Unde sicut omnibus generaliter episcopis convenit pro Romano pontifice, et speciali Petri vicario Dominum exorare, veluti et traditio demonstrat ecclesiastica (de qua Coelestinus dicit [post epist. 8]: Obsecrationum sacerdotalium sacramenta respiciamus, quae ab apostolis tradita in toto mundo atque in omni catholica Ecclesia uniformiter celebrantur, ut legem credendi lex statuat suplicandi), eidemque ab omnibus obediri oportet, sicut ex evangelica et apostolica auctoritate, majorum traditione, atque antiqua consuetudine noscitur esse decretum: sic ab omnibus provinciae coepiscopis, qui a primate suae metropolis ordinantur, convenit secundum sacras [Col. 0339D] regulas obediri, et pro eo Dominum supplicari, quoniam incolumitas praesidentis salus est subditorum. Sed et te in his vigilantiorem curam exhibere convenerat, quem taliter, ut praemisi, a se nutritum Rhemorum metropolis in subsellio sedis suae ordinavit episcopum. Quae non meo, sed ex Scripturarum sensu beati Leonis institutione profero (serm. 3, in anniversario die ejusdem assumptionis): Instante, inquit, passione sua Dominus, quae discipulorum erat turbatura constantiam, ait: Simon, ecce Satanas expostulavit, ut vos cerneret veluti triticum; ego autem rogavi pro te ne deficiat fides tua; et tu aliquando conversus confirma fratres tuos (Luc. XXII, 31, 32). Et omnibus apostolis: Vigitate, et orate, ne [Col. 0340A] intretis in tentationem (Matth. XXVI, 41). Commune erat omnibus apostolis periculum de tentatione formidinis, et divinae protectionis auxilio pariter indigebant, quoniam diabolus omnes exagitare, omnes cupiebat elidere; et tamen specialis a Domino Petri cura suscipitur, ut pro fide Petri proprie supplicetur, tanquam aliorum status certior sit futurus, si mens principis victa non fuerit. In Petro ergo omnium fortitudo munitur, et divina gratia ita ordinatur auxilium, ut firmitas quae per Christum Petro tribuitur, per Petrum apostolis conferatur. Cum itaque et vobis provinciae coepiscopis, per primatem ejus, orationibus et manus impositione in ordinatione gratia sancti Spiritus et episcopalis ordo tribuitur, justum esse perpenditur ut, papa Romano [Col. 0340B] praelato, ei a vobis orationis devotio et obeditionis dilectio rependatur; quod et in illis temporibus actum legimus, in quibus non adeo abundavit iniquitas, et refriguit charitas, sicut modo in nostris agitur. Lege nimirum epistolam Leonis ad Anastasium, et invenies cum Attico metropolitano episcopos provinciae suae Romam venisse sine datis induciis, non retardatos metu sublimissimae inter mundanos apices potestatis, per saevitiam hiemis, per iter asperum et periculis plenum, per invias nives, cum tanto labore atque discrimine, ut ex his qui episcopum comitati sunt, quidam defecerint, ut cum eo de indignissima afflictione quam pertulit, lacrymabili actione conquererentur. Quod tu quomodo ageres, si metropolitanum tuum hoc [Col. 0340C] indigere videres, qui quantiscunque potes molitionibus certas, ut tuae metropoli auctoritatem ex antiquo per sacras regulas attributam deroges, ac per hoc omnibus metropolitanis debita jura tollas? Sicut enim Apostolus Corinthiis dicit: Et si aliis non sum apostolus, sed tamen vobis sum; nam signaculum apostolatus mei vos estis in Domino (I Cor. IX); et si aliis primas forte non essem, tibi tamen apud te primas esse debueram; nam signaculum primatus mei tu es, quem sine interrogatione primatis alterius, cum consensu coepiscoporum Rhemensis provinciae, potui ordinare episcopum: qui me tunc vehementer ac inhianter cupiebas esse primatem totius provinciae, tantum ut vel in uno oppidulo [Col. 0340D] posses esse episcopus, et etiam, si vellem et auctoritas ac ratio foret, honoris ac potestatis cupidus, vicanus fieri consentires episcopus, qui Graece vocatur chorepiscopus, sicut nunc paret, qui humilitatis ministerio ac potestate abuteris in cupiditatis ac superbiae vanitate.



CAPUT XVII. De rebellione minorum sacerdotum erga potiores, et de Constantinopolitana sede reluctante adversus apostolicam.

Et cum haec ita se habeant, non miror si te ad hoc potui provocare, ut adversum me tumeres, et nolles secundum divinam dispositionem esse subjectus, qui Conditori suo nolens subjici, de coelo cum [Col. 0341A] suis complicibus in hunc caliginosum aerem miserabiliter est dejectus, aeternis suppliciis cruciandus. Nam et in Veteri Testamento minoris dignitatis sacerdotes contra potiores suos se elevaverunt, Core scilicet cum suis complicibus; unde vindictam debitam a Domino susceperunt, sicut veneranda narrat historia (Num. XVI). In Novo nihilominus Testamento inter sacros ordines legimus seditiones exortas: et primum quidem diaconibus se adversus presbyteros, itemque presbyteris et chorepiscopis adversus episcopos efferentibus, unde nunc necesse non habemus sermonem in longum protrahere, quae novimus a sacris canonibus esse composita. Tantum de episcopali ordine dicamus, quem etiam ignis cupiditatis, et rapina altitudinis adeo potuit inflammare, [Col. 0341B] sicut scriptum est: Aperi, Libane, portas tuas, et consumat ignis cedros tuas (Zach. XI), ut quique Dei ordinationi resistere non metuerunt, et cum obtinere non potuerunt ut sibi praepositis non subessent, etiam haereses et schismata condiderunt, seque ipsos ab unitate Ecclesiae projecerunt, sicut multis documentis ostendere possumus. Rebellantes quoque episcopi adversus metropolitanos sive archiepiscopos suos (his enim duobus nominibus hujus excellentiae dignitas designatur), itemque metropolitani vel archiepiscopi adversus primates vel patriarchas, qui in his duobus nominibus uno prioratu funguntur, sed et quidem archiepiscopi vel metropolitam primates provinciarum, multoties in sacris canonibus inveniuntur: illi videlicet, qui in loco [Col. 0341C] defunctorum archiepiscoporum vel metropolitanorum, ab episcopis uniuscujusque provinciae, sine interrogatione alterius primatis praevalent ordinari, et ex antiquae consuetudinis lege, a sede apostolica pallii solent genio insigniri, et in loco decedentium episcoporum, sine consultu vel licentia primatis alterius, in sua provincia quique possunt episcopos ordinare, sicut sanctus Gregorius scribens ad Augustinum Anglorum episcopum, evidenter ostendit (lib. XII, epist. 31, interrog. 9): In Galliarum, inquiens, episcopos nullam tibi auctoritatem tribuimus, quia ab antiquis praedecessorum meorum temporibus pallium Arelatensis episcopus accepit, quem nos privare auctoritate percepta minime debemus. Et post aliquanta: Ipse auctoritate propria episcopos [Col. 0341D] Galliarum judicare non poteris, sed suadendo, blandiendo, bona quoque tua opera eis imitanda monstrando, pravorum mentes ad sanctitatis studium reforma, quia scriptum est in lege: Per alienam messem transiens, falcem mittere non debes, sed manu spicas conterere et manducare. Falcem enim judicii mittere non potes in ea segete quae alteri videtur esse commissa, sed per effectum boni operis frumenta Dominica vitiorum suorum paleis exspolia, et in Ecclesiae corpus monendo et persuadendo quasi mandendo converte. Quando vero ex auctoritate agendum est, cum praedicto Arelatensi episcopo agatur, ne praetermitti possit hoc quod antiqua Patrum institutio invenit.

[Col. 0342A] Et quod de hoc uno primate Gallicano, qui a sede apostolica pallium acceperat, dixit, hoc et de reliquis Galliarum, et Belgicorum, atque Germanicorum primatibus est utique intelligendum. Inter quos, sicut et inter reliquos episcopos, haec conditio regularis servatur, ut qui prius fuerit ordinatus, prior habeatur, velut idem sanctus Gregorius in epistola ad praefatum Augustinum patenter ostendit. De quibus primatibus et Africae provinciae concilia dicunt (conc. Carthag., c. 19): Quisquis, inquiens, episcoporum accusatur, ad primatem provinciae ipsius causam deferat accusator. Et item: Qui provocandum putaverint, ad primates suarum provinciarum, sicut et de episcopis saepe constitutum est, provocent. Et item (African., can. 92): Quod si et ab [Col. 0342B] eis, scilicet vicinis episcopis, provocandum putaverint, non provocent nisi ad Africana concilia, vel ad primates provinciarum suarum. Et item (conc. Carth., can. 17): Ut unaquaeque provincia propter longinquitatem primatem habeat proprium. Placuit ut Mauritania Sitifensis, ut postulavit primatem provinciae Numidiae, ex cujus coetu separatur, suum habeat primatem, quem consentientibus omnibus primatibus provinciarum Africanarum, vel omnibus episcopis, propter longinquitatem habere permissa est. Et episcopus qui ad synodum non occurrerit, ad primatem suum jubetur rationem impedimenti sui reddere; et ille primas debet dare judices, in cujus provincia locus est constitutus, et causae finiendae sunt per judices episcopos, sive quos primates [Col. 0342C] dederint, sive quos inter se conquirentes vicinos ex consensu delegerint. Et episcopi (conc. Carthag., can. 23) trans mare proficisci non debent, nisi consulto primae sedis episcopo suae cujusque provinciae. Sanctus quoque Zosimus universis episcopis per Gallias et septem provincias constitutis scripsit (epist. 5): Quia quisquis, praetermissa metropolitani sui formata, sive ille episcopus, seu presbyter, sive diaconus, aut deinceps inferioris gradus sit, ad eum pervenerit, sciat se suscipi omnino non posse. Et Hilarus papa in decretis ad quinque provincias (epist. 8): Illud etiam non potuimus praeterire, quod sollicitudine diligentiore curandum est, ne praeter metropolitanorum suorum litteras aliqui episcopi ad quamlibet provinciam audeant proficisci, quod etiam [Col. 0342D] in omni genere officii clericalis per singulas debet Ecclesias custodiri. Et sanctus Gregorius ad Vincentium et caeteros episcopos scribit (lib. VII, epist. 8, indict. 11): Hortamus, inquiens, fraternitatem vestram ut si quemquam vestrum pro causis propriis ubicunque longius compulerit ambulare necessitas, a metropolitano vestro secundum inditam a sanctis Patribus regulam, petere licentiam debeatis, nec eum postponere in aliquo praesumatis, excepto si, quod non optamus, contra eumdem metropolitanum vestrum vos habere aliquid causae contigerit, ut ob hoc sedis apostolicae judicium hi qui petere festinant licentiam habeant, quod scitis per canones, etiam antiquorum Patrum institutione permissum.

[Col. 0343A] In promptu est enim illum de Sardicensibus canonibus dicere, de quibus et Innocentius ad Victricium memorat, et hinc multoties idem beatus Gregorius in epistolis suis ad Gallicanos et ad alios episcopos scripsit. Sed et leges Romanae a Justiniano imperatore promulgatae, quas probat Ecclesia, decernunt de episcoporum sine metropolitani sui auctoritate profectione. Cujus partem constitutionis hic, quantum convenire putavi, subjunxi hoc modo: Non liceat episcopis suas quidem Ecclesias relinquere, in alienas autem provincias pervenire; sin autem ex causa fecerint necessaria, ostendant vel litteras patriarchae aut metropolitani sui, et reliqua. Et secundum canones Sardicenses (cap. 9): De qualibet provincia episcopi ad eum fratrem et coepiscopum [Col. 0343B] preces mittere debent, qui in metropoli consistit, si longius ire voluerint. De quibus primatibus ac metropolitis Nicaenum dicit concilium (cap. 4): Episcopum, inquiens, convenit maxime quidem ab omnibus qui sunt in provincia episcopis ordinari. Si autem hoc difficile fuerit, aut propter instantem necessitatem, aut propter intineris longitudinem, tribus tamen omnimodis in idipsum convenientibus, et omnibus quoque pari modo decernentibus, et per scripta consentientibus, tunc ordinatio celebretur; firmitas autem eorum quae geruntur, per unamquamque provinciam, metropolitano tribuatur episcopo (cap. 6). Illud autem generaliter clarum est, quod si quis praeter sententiam metropolitani fuerit factus episcopus, hunc magna synodus diffinivit episcopum [Col. 0343C] esse non oportere. Et hinc Innocentius ad Victricium scribit (epist. 1): Primum, inquiens, ut extra conscientiam metropolitani, episcopum nullus audeat ordinare. Et Leo ad Theodorum episcopum (epist. 59): Sollicitudinis quidem tuae is ordo esse debuerat, ut cum metropolitano tuo de eo quod quaerendum esse videbatur conferres. Quia in causis quae ad generalem observantiam pertinent omnium Domini sacerdotum, nihil sine optimatibus oportet impleri. In quo metropolitanorum et archiepiscoporum atque primatum ordine, invenitur in sacris canonibus quaedam honoris consequentia, de qua mystica Nicaena synodus statuit (can. 5), ut Aeliae, id est Hierosolymorum, honoretur episcopus. Videlicet, ut quae gratia mysteriorum Domini Dei regis et sacerdotis [Col. 0343D] nostri Jesu Christi, civitas sancta meruit appellari, etiam ejus episcopus consequentiam honoris haberet. Quia, inquit Nicaenum concilium, consuetudo obtinuit et antiqua traditio, ut Aeliae episcopus honoretur, habeat honoris consequentiam, salva metropolis propria dignitate. Et hac constitutione ipsius civitatis episcopus inter patriarchas et primates meruit computari, salva metropolis propria dignitate: sicut et Constantinopolis civitas, quae ante Lychos vel Byzantium dicebatur, Heracleotis suffraganea, sanctione imperiali, et consensu apostolicae sedis ac generalis synodi, salva metropoli propria dignitate aeque inter patriarchas vel primates decreta est computari. Quam honoris consequentiam, [Col. 0344A] salva metropolis dignitate, et beatus Gregorius servari ostendit, quando Syagrio Augustodunensi episcopo petenti pallium, pro genio et honore Ecclesiae suae tribuit dicens (lib. VII, epist. 112, indict. 11): Ne indumenti hujus munificentiam tibi nudam videamur quoquo modo contulisse, hoc etiam pariter perspeximus concedendum, ut metropoli suo per omnia loco et honore servato Ecclesiae, civitas Augustodunum, cui omnipotens Deus praeesse te voluit, post Lugdunensem Ecclesiam esse debeat, et hunc sibi locum ac ordinem ex nostrae auctoritatis indulgentia vindicare. Caeteros vero episcopos secundum ordinationis suae tempus sibi ad consedendum in concilio, seu ad subscribendum, vel in qualibet alia re, sua tenere loca decernimus, et suorum sibi praerogativam [Col. 0344B] ordinum vindicare, quia omnino rationis ordo nos admonet ut cum usu pallii aliqua simul largiri privilegia debeamus.

Hos namque qui hujusmodi privilegia sive per imperialem pragmaticam formam, sive per pallii ab apostolica sede largitionem, adepti sunt, Graeci secundos metropolitanos appellant, de quibus et in gestis Chalcedonensis concilii, et in ejusdem synodi canonibus, et decretis Innocentii invenimus. Quibus et aliis sacrorum canonum, et decretis sedis Romanae claret sententiis, eosdem metropolitanos primates esse singulos singularum provinciarum, qui ex antiqua ut praemisimus consuetudine, et apostolica traditione, secundum sacros Nicaenos canones, et convocare synodos, et ordinare episcopos, et ordinari [Col. 0344C] a provincialibus coepiscopis sine cujusquam alterius primatis interrogatione possunt, et disponere regulariter quaeque per suas provincias queunt. Quorum etiam privilegium Antiocheni canones manifestant (cap. 9), dicentes ad metropolitanum episcopum sollicitudinem totius provinciae pertinere, qui ad tollendam controversiam inter episcopos suae provinciae exortam, a vicina provincia debet judices alios convocare. Illi autem archiepiscopi, vel metropolitani, qui haec sine consultu primatis non possunt exsequi, archiepiscopi tantum vel metropolitani habentur, sicut et in Gestis Chalcedonensis concilii, et in ejusdem synodi canonibus, et decretis Innocentii, et in epistola Leonis ad Anastasium Thessalonicensem episcopum invenimus. Ait enim Innocentius [Col. 0344D] ad Alexandrum Antiochenum episcopum (epist. 20): Revolventes, inquiens, auctoritatem Nicaenae synodi, quae una omnium per orbem terrarum mentem explicat sacerdotum, quae censuit de Antiochena Ecclesia cunctis fidelibus, ne dixerim sacerdotibus, esse necessarium custodire, quia super dioecesim suam praedictam Ecclesiam, non super aliquam aliam provinciam recognoscimus constitutam. Et post aliquanta: Itaque arbitramur, frater charissime, ut sicut metropolitanos auctoritate ordinas singulari, sic et caeteros non sine permissu conscientiaque tua sinas episcopos procreari. In quibus hunc modum recte servabis, ut longe positos litteris datis ordinari censeas ab his qui nunc eos suo tantum [Col. 0345A] ordinant arbitratu; vicinos autem, si aestimas, ad manus impositionem tuae gratiae statuas pervenire, quorum enim te maxime spectat cura, praecipue tuum debent mereri judicium. Et Leo scribens ad Anastasium Thessalonicensem episcopum (epist. 88), evidenter ostendit quam praelationem primas metropolitanorum ex delegatione apostolicae sedis habere debeat, dicens: De persona consecrandi episcopi, et de cleri plebisque consensu, metropolitanus episcopus ad fraternitatem tuam referat, quodque in provincia bene placuit scire te faciat, ut ordinationem rite celebrandam tua quoque firmet auctoritas. Metropolitano vero defuncto, cum in loco ejus alius fuerit subrogandus, provinciales episcopi ad civitatem metropolim convenire debebunt, ut omnium [Col. 0345B] clericorum atque omnium civium voluntate discussa, ex presbyteris ejusdem Ecclesiae, vel ex diaconibus, optimus eligatur, de cujus nomine ad tuam notitiam provinciales referant sacerdotes, impleturi vota poscentium, cum quod ipsis placuit tibi quoque placuisse cognoverint. Et item: In evocandis a te episcopis moderatissimum esse de volumus, ne per majoris diligentiae speciem fraternis gloriari videaris injuriis. Unde si causa aliqua major erit, ob quam rationabile ac necessarium sit fraternum advocare conventum, binos de singulis provinciis episcopos, quos metropolitani crediderint esse mittendos, ad fraternitatem tuam venire sufficiat, ut non amplius ab statuto concilii tempore quam dies quindecim remorentur episcopi. Quos metropolitanos contra [Col. 0345C] suos primates se elevasse in Gestis Chalcedonensis synodi reperimus, quosque eadem synodus juste redarguit et auctoritate repressit.

Patriarchas quoque vel primates, qui duobus his nominibus in unius prioratus funguntur officio, non solum adversus tertiam et secundam sedem, verum et contra primam et apostolicam sedem legimus extulisse, adeo ut episcopus Constantinopolitanae civitatis, olim Heracleotis suffraganeae, contra regulas tertiae sedis episcopum ordinare praesumpserit et secundae sedi se a synodo et ab imperiali potestate praeferri contra regulas obtinuerit. Et quia mens potentiae avida non potest concessis sibi limitibus esse contenta, ad hoc usque prorupit ut contra primam et apostolicam sedem universalem vocari se [Col. 0345D] fecerit, sicut in epistolis magni Leonis papae ac beati Gregorii, et nuper Nicolai relegimus. Cujus profani vocabuli praesumptio, rapina scilicet altitudinis, qualiter repulsa sit a beato Leone, una cum arrogantia appellationis indebitae a Constantinopolitano episcopo usurpatae, quia tuae compilationis perplexitas ejus dicta alibi exigit ponere, suo loco invenies. Et quid de eodem vocabulo beatus Gregorius senserit et decreverit, hic pro loci opportunitate duxi ponendum, cujus verba latius ac plenius in eisdem epistolis, de quibus hic quaedam defloravi, lector poterit invenire. Ait enim in epistola ad ipsum Joannem Constantinopolitanum episcopum, qui se universalem episcopum satagebat vocari (lib. IV, ind. 13, [Col. 0346A] epist. 38): Rogo, inquiens, deprecor, et quanta possum dulcedine exposco, ut fraternitas vestra cunctis sibi adulantibus atque erroris nomen deferentibus contradicat, nec stulto ac superbo vocabulo appellari consentiat. Et item: Perpende, rogo, quia in hac praesumptione temeraria pax totius turbatur Ecclesiae, et gratiae contradicitur communiter omnibus effusae. Et item: Quis rogo in hoc tam perverso vocabulo nisi ille ad imitandum proponitur qui, despectis angelorum legionibus, secum socialiter constitutis, ad culmen conatus est singularitatis erumpere, ut et nulli subesse, et solus omnibus praeesse videretur? Et item: Certe Petrus apostolorum princeps membrum sanctae et universalis Ecclesiae, Paulus, Andreas, Joannes, quid aliud quam singularum [Col. 0346B] sunt plebium capita, et tamen sub uno capite omnes membra, atque ut cuncta brevi cingulo locutionis astringam, sancti ante legem, sancti sub lege, sancti sub gratia, omnes hi perficientes corpus Domini, in membris sunt Ecclesiae constituti, et nemo se unquam universalem vocari voluit. Vestra ergo sanctitas agnoscat quantum apud se tumeat, quae illo nomine vocari appetit, quo vocari nullus praesumpsit, qui veraciter sanctus fuit. Nunquid non, sicut vestra fraternitas novit, per sanctum et venerandum Chalcedonense concilium hujus apostolicae sedis antistites, cui, Deo disponente, deservio, universales oblato honore vocati sunt? Sed tamen nullus unquam tali vocabulo appellari voluit, nullus sibi hoc temerarium nomen arripuit, ne si sibi in pontificatus [Col. 0346C] gradu gloriam singularitatis arriperet, hanc omnibus fratribus denegasse videretur. Et item: Quid ergo, frater charissime, in illo terribili examine venienti judici es dicturus, qui non solum Pater, sed etiam generalis Pater in mundo vocari appetis? Ecce ex hoc nefando elationis vocabulo Ecclesia scinditur, fratrum omnium corda ad scandalum provocantur. Et in epistola ad Sabinianum diaconum in Constantinopoli responsalis fungentem officio (lib. IV, ind. 13, epist. 39): Ad hoc, inquit, usque pervenit (quin Joannes Constantinopolitanus episcopus) ut sub occasione presbyteri Joannis gesta huc transmitteret, in quibus se pene per omnem versum oecumenicum patriarcham nominaret. Et post aliquanta: In isto enim scelesto vocabulo consentire nihil est [Col. 0346D] aliud quam fidem perdere; unde sicut tibi jam transactis epistolis scripsi, nunquam cum eo procedere praesumas. Et ad Constantinam Augustam (lib. IV, ind. 13, epist. 34): Cum se nova praesumptione atque superbia idem frater meus universalem episcopum appellet, ita ut sanctae memoriae decessoris mei tempore ascribi se in synodo tali hoc superbo vocabulo faceret, quamvis cuncta acta illius synodi sede apostolica contradicente soluta sint: triste mihi aliquid serenissimus Dominus innuit, quod non eum corripuit qui superbit, sed me magis ab intentione mea declinare studuit, qui in hac causa Evangeliorum et canonum statuta humilitatis atque rectitudinis virtute defendo. Qua in re a praedicto fratre [Col. 0347A] et consacerdote meo, contra evangelicam sententiam, contra beatum quoque Petrum apostolum, et contra omnes Ecclesias, contraque canonum statuta agitur. Et paulo post: Triste tamen valde est, ut patienter feratur, quatenus despectis omnibus praedictus frater et coepiscopus meus solus conetur apellari episcopus. Sed in hac ejus superbia quid aliud nisi propinqua jam Antichristi esse tempora designantur? Et in epistola ad Eulogium Alexandrinum et ad Anastasium Antiochenum episcopos, a pari (lib. IV, ind. 13, epist. 36): Sicut, inquit, veneranda mihi vestra sanctitas novit, per sanctam Chalcedonensem synodum pontifici sedis apostolicae, cui Deo disponente deservio, hoc universitatis nomen oblatum est. Sed nullus unquam decessorum meorum hoc tam profano vocabulo uti consensit: [Col. 0347B] quia videlicet, si unus patriarcha universalis dicitur, patriarcharum nomen caeteris derogatur. Sed absit hoc, absit a Christiani mente id sibi velle quempiam arripere, unde honorem fratrum suorum imminuere ex quantulacunque parte videatur. Cum ergo nos hunc honorem nolumus oblatum suscipere, pensate quam ignominiosum sit hunc sibi quempiam violenter usurpare voluisse. Propterea sanctitas vestra in suis epistolis neminem unquam universalem nominet, ne sibi debitum detrahat, cum alteri honorem offert indebitum. Et item: Si enim hoc dici licenter permittitur, honor patriarcharum omnium negatur: et cum fortasse is in errore perit qui universalis dicitur, nullus jam episcopus remansisse [Col. 0347C] in statu veritatis invenitur. Obtestor ergo ut constanter ac sine praejudicio servetis sicut accepistis Ecclesias, et nihil sibi in vobis haec tentatio diabolicae usurpationis ascribat. State fortes, state securi, scriptaque cum universalis nominis falsitate, nec dare unquam, nec suscipere praesumatis. Omnes episcopos curae vestrae subjectos ab hujus adulationis inquinatione prohibete. Universa vos Ecclesia patriarchas, non solum in bonis operibus, sed etiam in veritatis auctoritate cognoscat. Si qua autem forsan adversa subsequantur, unanimiter persistentes, etiam moriendo debemus ostendere, quia in generalitatis damno nostrum specialiter aliquid non amamus. Dicamus cum Paulo: Mihi vivere Christus est, et mori lucrum (Philip. I). Audiamus quod primus [Col. 0347D] omnium pastorum dicit: Si quid patimini propter justitiam, beati eritis (I Petr. III). Mihi enim credite quia honorem quem pro praedicanda veritate suscepimus, si necessitatis causa exigat, securius pro eadem veritate relinquimus quam tenemus. Pro me autem sicut vestram charissimam beatitudinem decet, orate ut hoc quod vobis loqui audeo, operibus ostendam.

Et item in epistola ad Eulogium Alexandrinum episcopum (lib. VII, ind. 1, epist. 4): Indicare quoque vestra beatitudo studuit, jam se quibusdam non scribere superba vocabula, quae ex vanitatis radice prodierunt, et mihi loquitur dicens: Sicut jussistis. Quod verbum jussionis peto a meo auditu removete, [Col. 0348A] quia scio qui sum, qui estis. Loco enim mihi fratres estis, moribus patres. Non ergo jussi, sed quae utilia visa sunt, indicare curavi. Non tamen invenio vestram beatitudinem hoc ipsum, quod memoriae vestrae intuli, perfecte tenere voluisse. Nam dixi, nec mihi vos, nec cuiquam alteri tale aliquid scribere debere, et ecce in praefatione epistolae, quam ad meipsum qui prohibui direxistis, superbae appellationis verbum, universalem me papam dicentes, imprimere curastis. Quod peto dulcissima mihi sanctitas vestra ultra non faciat, quia vobis subrahitur quod alteri plusquam ratio exigit praebetur. Ego enim non verbis quaero prosperari, sed moribus: nec honorem esse deputo, in quo fratres meos honorem suum perdere cognosco. Meus namque honor est, honor [Col. 0348B] universalis Ecclesiae, meus honor est, fratrum meorum solidus vigor. Tunc ego vere honoratus sum, cum singulis quibusque honor debitus non negatur. Si enim universalem me papam vestra sanctitas dicit, negat se hoc esse quod me fatetur universum. Sed absit hoc. Recedant verba quae vanitatem inflant et charitatem vulnerant. Et quidem in sancta Chalcedonensi synodo, atque post a subsequentibus Patribus, hoc est decessoribus meis, oblatum vestra sanctitas novit. Sed tamen nullus eorum uti hoc unquam vocabulo voluit: ut dum in hoc mundo honorem sacerdotum diligerent omnium, apud omnipotentem Deum custodirent suum. Et in epistola ad diversos archiepiscopos a pari (lib. VII, indict. 2, epist. 69): Cognoscat fraternitas vestra, Joannem quondam Constantinopolitanae [Col. 0348C] civitatis antistitem, contra Deum, contra pacem Ecclesiae in omnium despectu et injuria sacerdotum modestiae ac mensurae suae terminos excessisse, et illicite in synodo superbum ac pestiferum oecumenicum, hoc est universalis, sibi vocabulum usurpasse. Quod beatae recordationis Pelagius decessor noster agnoscens, omnia gesta ejusdem synodi, praeter illa quae illic de causa venerandae memoriae Gregorii episcopi Antiocheni sunt habita, valida omnino destructione cassavit, districtissima illum increpatione corripiens, ut se a novo et temerario superstitionis nomine cohiberet, adeo ut suum cum eo diaconum, nisi tantum nefas emendaret, procedere prohiberet. Cujus nos rectitudinis zelo per omnia inhaerentes, statuta ipsius sine refragatione, Deo protegente, servamus: [Col. 0348D] quia dignum est ut rectam decessoris viam gressibus inoffensis incedat, qui de eodem loco ad reddendam rationem aeterni judicis tribunal exspectat. Et paulo post: Hortor atque suadeo ut nullus vestrum hoc nomen aliquando recipiat, nullus consentiat, nullus subscribat, nullus ubi fuerit scriptum admittat, vel subscriptionem suam adjiciat, sed sicut omnipotentis Dei ministros decet, integrum se ab hujusmodi venenata infectione custodiat, et callido insidiatori in se locum non praebeat, quoniam hoc et in totius Ecclesiae injuria ac discissione, et sicut diximus, in omnium vestrum despectu fit. Nam si, unus, ut putat, universalis est, restat ut vos episcopi non sitis. Et post aliquanta: Nam si quis, [Col. 0349A] quod non credimus, scripta praesentia aliqua in parte neglexerit, a beati Petri apostolorum principis pace se noverit segregatum. Ita ergo vestra fraternitas agat, ut cum pastor pastorum in judicio venerit, de loco regiminis quem accepit, reatum habere non possit.

Et in epistola ad Cvriacum Constantinopolitanum episcopum, Joannis episcopi successorem (lib. VI, ind. 15, epist. 4): In hoc, inquit, vos medullitus amplectimur, in hoc sacerdotes esse recognoscimus, si repulsa vanitate verborum, sanctitatis locum cum sancta humilitate teneatis. Ecce enim in nefandi appellatione nominis scandalizati sumus, et non minimas querelas servamus in mente, promimus in voce. Vestra autem fraternitas novit quia Veritas dicit: [Col. 0349B] Si offers munus tuum ad altare, et reliqua (Matth. V). Qua in re pensandum quia cum omnis culpa oblato sacrificio deletur, tantum est malum scandali alieno corde generati, ut ab eo qui peccaverit, nec ipsum sacrificium Dominus accipiat, quod delere peccatum solet. Curate ergo cordis nostri scandalum festine detergere, ut possit omnipotens Deus oblationis vestrae sacrificium acceptabile habere. Et item in alia epistola ad eumdem (lib. VI, ind. 15, epist. 28): Oportet, inquit, ut mihi atque omnibus fratribus in vestris, ejus charitatis pulchritudinem in hoc primum opere monstretis, ut verbum superbiae, per quod grave scandalum in Ecclesiis generatur, auferre festinetis, hoc modis omnibus implentes quod scriptum est: Solliciti servare unitatem spiritus in vinculo [Col. 0349C] pacis (Ephes. IV). Et rursum: Nullam occasionem dare adversario maledicti gratia (I Tim. V). Tunc enim ostensa charitas vera est, si per typhum superbiae inter nos scissura non fuerit. Ego enim Jesum testem invoco in anima mea, quia a summo usque ad ultimum nulli hominum dare scandali occasionem volo: omnes esse magnos et honorabiles cupio, quorum tamen honor honori non detrahit omnipotentis Dei. Nam quisquis se contra Deum honorari appetit, mihi honorabilis non est. Et paulo post: Quia hostis omnipotentis Domini Antichristus juxta est, studiose cupio ne proprium quid inveniat, non solum in moribus, sed neque in vocabulo sacerdotum. Ea ergo quae novo modo introducta sunt, ipso ordine quo illata sunt auferantur, et pax nobis in [Col. 0349D] Domino illibata permanebit. Nam quae erit inter nos dulcedo, quae charitas, si nosmetipsos voce refovemus, et rebus pungimus? Et in epistola ad Mauritium Augustum (lib. VI, ind. 15, epist. 30): Eumdem, inquit, fratrem et consacerdotem meum (quin Cyriacum Constantinopolitanum episcopum (studiose admonere curavi, ut si habere pacem omnium concordiamque desiderat, ab stulti vocabuli se appellatione compescat. De qua re mihi in suis jussionibus dominorum pietas praecepit dicens, ut pro appellatione frivoli nominis inter nos scandalum generari non debeat. Sed rogo ut imperialis pietas penset, quia alia sunt frivola valde innoxia, atque alia vehementer nociva. Nunquid non, cum se Antichristus [Col. 0350A] veniens Deum dixerit, frivolum valde erit? sed tamen minis perniciosum. Si quantitatem sermonis attendimus, duae sunt syllabae; si vero pondus iniquitatis, universa pernicies. Ego autem fidenter dice quia quisquis se universalem sacerdotem vocat, vel vocari desiderat, in elatione sua Antichristum praecurrit, quia superbiendo se caeteris praeponit, nec dispari superbia ad errorem ducitur; quia sicut perversus ille Deus videri vult super homines, ita quisquis iste est, qui solus sacerdos appellari appetit super reliquos sacerdotes. Sed quoniam Veritas dicit: Omnis qui se exaltat humiliabitur (Luc. XIV), scio quia quaelibet elatio tanto citius rumpitur, quanto amplius inflatur. Illis ergo pietas vestra praecipiat, ne quod per appellationem frivoli nominis [Col. 0350B] scandalum gignant, qui in superbia et typho ceciderunt. Nam peccator ego, qui auctore Deo humilitatem teneo, admonendus ad humilitatem non sum. Et in epistola ad Anastasium Antiochenum episcopum (lib. VI, epist. 24): In suscipienda fratris et consacerdotis nostri Cyriaci synodica epistola dignum non fuit ut pro causa profani vocabuli moras facerem, ne unitatem sanctae Ecclesiae perturbarem. Sed tamen de eodem superstitioso et superbo vocabulo eum admonere studui, dicens quia pacem nobiscum habere non posset, nisi elationem praedicti verbi corrigeret, quam primus apostata invenit. Vos tamen eamdem causam nullam esse dicere non debetis, quia si hanc aequanimiter portamus, universae Ecclesiae fidem corrumpimus. Scitis enim quanti, [Col. 0350C] non solum haeretici, sed etiam haeresiarchae de Constantinopolitana Ecclesia sunt egressi; et ut de honoris vestri injuria taceam, si unus episcopus vocatur universalis, universa Ecclesia corruit, si unus universus, cadit. Sed absit haec stultitia, absit haec levitas ab auribus meis. In omnipotente autem Domino confido, quia quod promisit citius impleturus est: Omnis qui se exaltat, humiliabitur.



CAPUT XVIII. Quod insanae mentis homines per indiscretionem in Scripturis sanctis erraverunt.

Hanc evangelicam sententiam, frater, intelligenter attende et tenaciter mente reconde; sed et illam beati Gregorii, quam ut paulo ante legisti, huic [Col. 0350D] evangelicae sententiae subjunxit dicens: Scio quia quaelibet elatio tanto citius rumpitur, quanto amplius inflatur. Recognosce igitur modum et mensuram tuam, tibi a Deo per canones sacros decretam, et esto humilis in oculis tuis, attendens quod Dominus dixit Sauli: Nonne cum esses parvulus in oculis tuis, caput in Israel feci te? (I Reg. XIII.) Nunc quia magnus es apud te, abjeci te ne sis rex. Et istos veteres et emortuos cineres, a sacris canonibus dudum sepultos, eorum qui contra praelatos suos rebellaverunt, moliri desiste resuscitare. Sed timeo quoniam ea quae vera et humilia sunt videre non poteris, albuginem habens in oculo, id est arrogantiam in mente. Unde Dominus ad Moysem dicit: Qui habuerit [Col. 0351A] albuginem in oculo, non offerat panes Deo suo, nec accedat ad ministerium ejus (Levit. XXI). Qua de re inculco tibi sententiam beati Augustini ad Julianum episcopum juvenem, et per superbiam male sentientem, ab Ecclesia catholica segregatum, in alio scripto jam a te lectam, sed utinam non neglectam. Quando, inquit, animositatem qua teneris viceris, tunc veritatem poteris tenere qua vinceris. Quam scilicet veritatem si relicta animositate non tenueris, discretionem in sanctis Scripturis et in sacris regulis habere non poteris, sicut nec illi qui eas discrete intelligere noluerunt, et ideo erraverunt quidam eorum, voces earumdem Scripturarum non discernendo. Sicut hoc quod Dominus dicit: Ego et Pater unum sumus (Joan. X), Arius dictum de unitate substantiae [Col. 0351B] unum intelligere noluit, Sabellius ad personarum proprietatem sumus non retulit, et uterque idcirco erravit. In unitate quoque unius ejusdemque personae ex duabus et in duabus substantiis, id est naturis, divinitatis scilicet et humanitatis, subsistens Dominus noster Jesus Christus, hoc quod item dixit: Pater major me est (Joan. XIV), Arius non humanitati, sed divinitati ascripsit, et ideo indignam vitam digna morte finivit. Quidam vero eorum easdem Scripturas male interpretando, sicut beatus Petrus de sancti Pauli Epistolis dixit: In quibus, inquiens, sunt quaedam difficilia ad intelligendum, quae indocti et instabiles depravant, sicut et caeteras scripturas ad suam ipsorum perditionem (II Petr. III). Difficilia autem intellectu in Epistolis Pauli, quae ab indoctis [Col. 0351C] et instabilibus dicit depravata, illa sunt maxime in quibus de gratia Dei loquitur quae justificat impios, hoc est ex impiis facit justos. Dicit enim ipse Paulus: Ubi autem abundavit peccatum, superabundavit gratia (Rom V); quod indocti et instabiles non intelligentes, putabant eum dicere, Faciamus mala ut veniant bona. Absit autem ut Paulus suos auditores promerenda bona doceat facere mala, cujus omnis intentio est a malis coercere, et ad bona agenda quoscunque potest advocare. Sed cum dicit: Ubi autem abundavit peccatum, superbundavit gratia, donum gratiae per hoc vehementius commendat, quae et magna solet conversis et minora dimittere peccata; et quanto quis majora ante conversionem peccata commisit, tanto majorem gratiae donantis indulgentiam [Col. 0351D] conversus accipit. Quidam autem ex eisdem scripturis quaedam eraserunt, de quibus revinci timebant, sicut constat Arianos de Evangelio erasisse quod Salvator ait: Quia Deus spiritus est (Joan. IV), quoniam credere nolebant quod Spiritus sanctus Deus esset omnipotens. Quidam etiam de Epistola Joannis eraserunt: Et omnis spiritus qui solvit Jesum, ex Deo non est (I Joan. IV); ne scilicet per auctoritatem beati Joannis revincerentur. Unde Nestorius nescire se prodidit hanc authenticis exemplaribus inditam fuisse sententiam, atque ideo solvere non timuit Jesum, dicens beatam virginem Mariam non Dei, sed hominis tantum genitricem, ut aliam personam hominis, aliam faceret deitatis: [Col. 0352A] neque unum Christum in Verbo Dei et carne atque anima credens, sed separatim alterum Filium Dei, alterum hominis praedicans. Quidam nimirum ipsas Scripturas verbis illicitis imposturaverunt, sicut Macedonius Constantinopolitanus episcopus, qui ab Anastasio imperatore ideo a civitate expulsus legitur, quoniam falsavit Evangelia, et illum Apostoli locum ubi dicit: Quod apparuit in carne, justificatum est in spiritu (I Tim. III), per cognationem Graecarum litterarum et hoc modo mutando falsavit. Ubi enim habuit qui, hoc est, , monosyllabum Graecum, littera mutata in vertit et fecit , id est, ut esset Deus apparuit per carnem: quapropter tanquam Nestorianus fuit expulsus.

Et multa alia sunt in Scripturis, de quibus male [Col. 0352B] intelligentes scandalum sibi sumpserunt, et quia noluerunt fieri discipuli veritatis, magistri sunt facti erroris. Sicut de hoc quod dicit Apostolus: Mediator Dei atque hominum homo Christus Jesus (I Tim. II), quo testimonio ad auctoritatem haeresis suae Photinus est usus; et de Epistola ad Philippenses, habitu repertus ut homo (cap. II), Marcion phantasiam corporis confessus est esse in Christo, non corpus. Sed et Agnoitae haeretici hoc ad suum confirmandum errorem protulerunt quod dictum est: De die autem et hora nemo scit, neque angeli in coelis, nec Filius, nisi Pater solus (Matth. XXIV); et de hoc quod in Genesi scriptum est, post noctem diem coeptum (Gen I), tenebras coaevas Deo, qui inaccessibilem lucem habitat, dixerunt haeretici. Et ex eo quod ibi [Col. 0352C] dictum est: Faciamus hominem ad imaginem et similitudinem nostram (ibid.), diabolus primum hominem idololatriam docuit dicens: Eritis sicut dii (Gen. III). Et quia Mathusalae anni aetatem diluvii excedunt, non tantum octo animae reservatae sunt dictae. Et clamores Sodomorum repletis jam peccatis Deus audiens, tanquam ignorans clamorem, descendit ut videret an plena essent. Et quod Moysi sepulcrum nemo scierit, nec etiam sepelientes sepultum; et lex diversa sibi ipsi sit hostis, et Dominus non mittere potuerit Spiritum sanctum, de quo ipse natus legatur, nec mortem gladio usuris denuntiaverit, qui gladium passurus emi praecepit; nec ad inferos descendit, qui in paradiso cum latrone intravit; et apostoli reperiuntur in crimine, qui baptizare in nomine [Col. 0352D] Patris, et Filii, et Spiritus sancti jussi, tantum in Jesu nomine baptizaverunt: et de hoc quod dictum est: Ego Deus creans mala (Isa. XLV); et: Fecit omnia, et ecce bona valde (Gen. I). Et multa sunt alia quae longum et non necessarium est nobis modo adnumerare, de quibus sapientissime atque sanctissime dictis insulsi et scelerati tenebrosissime perditionem suam adinvenerunt.



CAPUT XIX. Quod in sanctarum traditionum sanctiones male intelligentes erraverint.

Et quia, ut Hilarus papa dicit, Non minus in sanctarum traditionum sanctiones delinquitur, quam [Col. 0353A] in ipsius Domini injuriam prosilitur, de ecclesiasticis regulis quidam sumpserunt scandala, et haereses ac schismata condiderunt, sicut Meletius a synodo Aegypti episcoporum depositus, a quo Meletiani sunt dicti, qui ab eo post depositionem suam fuerunt ordinati, quos Nicaena synodus sub conditione in gradibus suis recepit, ea necessitate, ne cum Arianis cum quibus juncti fuerant remanentes, acrius Ecclesiam catholicam impugnarent. Sed et Novatianos aeque sub conditione synodus praedicta recepit. Haec enim haeresis a Novato presbytero Romanae tunc Ecclesiae, postea autem contra regulas a consortibus suis facto episcopo, sumpsit exordium. Qui Novatus se ab Ecclesiae Romanae communione suspendit, quoniam Cornelius episcopus fideles, qui [Col. 0353B] sacrificaverant tempore factae persecutionis a Decio, immutata concilii episcopalis acerbissima sententia, quam Innocentius in decretis suis commemorat, in communione receperat. Quorum scilicet Novatianorum episcopo nomine Acesio, Constantinus imperator vocato ad Nicaenum concilium, et in dogmate fidei et Paschalis festivitatis consentienti, sed poenitentes ad poenitentiam recipere renuenti, imperator mirabilis dixit: O Acesi, pone scalam, et si potes ascende solus in coelum (lib. II Hist. trip., c. 13). Ex qua condescensione circa Novatianos et Meletianos causa necessitatis proveniente, cum illi, quos ante damnationem suam Bonosus ordinaverat, in gradibus recepti fuerint, etiam eos qui a catholica ad haeresim transierunt, et a Bonoso damnato ordinati [Col. 0353C] fuerunt, Anisius quidam cum suis collegis recipi in ordinibus suis debere decrevit, ne cum eodem Bonoso remanerent, ac non mediocre scandalum Ecclesiae catholicae fieret, quod sanctus Innocentius dissolvit et repulit. Et quia idem concilium Paulianistas haereticos ad Ecclesiam venientes baptizari praecepit, quidam etiam alios haereticos baptizandos esse dixerunt, quod apostolica sedes, et plenaria concilia (sicut decreta Romanorum pontificum monstrant, et sanctus Augustinus verbis et sensibus copiosis libris ostendit), penitus abdicarunt. Sed et alia hinc devocare in medium poteram, nisi prolixitatem vitarem.



CAPUT XX. Quod in antiquis epistolis sedis apostolicae, sicut in legibus, quaedam post abrogata vel immutata fuerint. De sex synodis generalibus, et de septima apud Graecos, deque synodo Francica, et epistolis Julii papae ac Felicis.
[Col. 0353D]

Ne igitur causa indiscretae intelligentiae, de his quae collegisti ad tuam intentionem firmandam, scandalum sumas, animadvertere debes, quia sicut de sacramentis humanae salutis, quae ab exordio mundi usque ad adventum Domini Salvatoris pro temporum varietate diversa, ad unitatem tamen unius fidei recurrentia exstiterunt, quaedam spiritaliter intelligenda sunt tradita, quaedam vero immutata, et quaedam penitus abolita, quaedam etiam permanent ut fuere decreta: ita nullum fuit tempus saeculi a sanctis [Col. 0354A] alienum doctoribus, qui sive verbis, sive exemplis, sive etiam scriptis, viam vitae mortalibus pro temporum varietate demonstraverunt. Unde sunt plura non solum in canonibus atque in Romanorum pontificum decretis, sed et in Veteris ac Novi Testamenti sanctis Scripturis, eodem Spiritu inspiratis quo et sacri promulgati sunt canones, quae quidem inter se contraria esse videntur, et non sibimet sunt contraria, sed pro temporum et rerum ac qualitate causarum disposita vel disponenda; ut Salomon conjunctim dicit: Ne respondeas stulto juxta stultitiam suam (Prov. XXVI); et: Responde stulto juxta stultitiam suam (ibid.); et Dominus per prophetam: Nolo mortem peccatoris (Ezech. XXXIII); et de Heli filiis legitur, quia non poterant patrem audire, quoniam [Col. 0354B] voluit eos Deus occidere (I Reg. II). Et in Evangelio: Bonus homo de bono thesauro cordis sui profert bona (Matth. XII); et: Nemo bonus, nisi solus Deus (Luc. XVIII). Et: Venit filius hominis quaerere et salvare quod perierat (Luc. XIX), qui dicit: Non sum missus nisi ad oves quae perierunt domus Israel (Matth. XV). Et item discipulis dicit: In viam gentium ne abieritis (Matth. X); itemque: Ite, docete omnes gentes (Matth. XXVIII). Et: Deus neminem tentat (Jacob. I); et: Tentat vos Dominus Deus vester (Deut. I). Et Paulus: Si hominibus placerem, Christi servus non essem (Gal. I); itemque: Sicut ego per omnia omnibus placeo (I Cor. X). Et item: Optabam anathema esse a Christo pro fratribus meis secundum carnem (Rom. IX); et item: Quis nos separabit [Col. 0354C] a charitate Christi, et reliqua (Rom. VIII). Quia spiritus unicus et multiplex, stabilis et mobilis, ut in libro Sapientiae scriptum est (cap. VII), per organum hominis sibi arctissimum non simul et insemel omnia profert: et etiam ipsis sanctis discipulis, quia nemo hominum purus repente fit summus, qui incessanter divino adhaerebant magisterio, per incrementa temporum fides et scientia est adaucta; qui et dixerunt: Domine, adauge nobis fidem (Luc. XVII); et Dominus ipsis: Adhuc, inquit, multa habeo vobis dicere, quae non potestis portare modo; cum autem venerit ille Spiritus veritatis, docebit vos omnem veritatem (Joan. XVI).

Sed et post legem naturae data est lex litterae populi congruens duritiae, quae propter transgressiones [Col. 0354D] posita est; quam lex Evangelii, tempore posterior sed gratia prior, est subsecuta, quae per incrementa temporum ab apostolis eorumque successoribus est propagata. Nam sicut in Actibus apostolorum legimus (cap. XV), primum credentes de circumcisione, sic Evangelii sacramenta suscipiebant, ut a legalibus caeremoniis non discederent; et quaestione facta de gentilibus, si credentes legis caeremonias observare deberent, tria tantum capitula ab apostolis suscepere servanda. Deinde apostolicae sedis pontifices, ante constitutionem sacrorum conciliorum, etsi non fide sibi adversa, tamen stylo diverso, in suis epistolis ad diversos pro diversis causis emergentibus datis, de episcopis statuere judicia, considerantes [Col. 0355A] qualitatem personarum, necessitatem rerum, et opportunitatem temporum. Unde et Anacletus in epistola ad universos episcopos in Italia constitutos dicit (epist. 2): Ejectionem, inquiens, summorum sacerdotum sibi Dominus reservavit, licet electionem eorum bonis sacerdotibus et spiritualibus populis concessisset; ex quo aliter in praecedenti epistola scripserat. Et Constantinum imperatorem in Nicaena synodo tale quid dixisse Tripertita narrat Historia: Non ob id tamen dimisit decernere Nicaena synodus (can. 2): Si quis, inquit, praeter haec fecerit, quasi contra magnum concilium se efferens, ipse de clericatus honore periclitabitur. In quo decretum cum dicit, Si quis, neminem tam de superiori quam inferiori ordine excipit, quod et in aliis evidenter ostendit. [Col. 0355B] Sed et idem Constantinus, et post eum alii orthodoxi imperatores, leges de episcopis promulgare non fuere cunctati. Sed et post Anacletum, quidam ante Nicaenum concilium, Julius autem et alii quidam post Nicaenum concilium, judicia episcoporum ante diffinitionem ad sedem apostolicam referri jusserunt. Innocentius vero, et successores ipsius, postquam a sacris conciliis, et Romanae sedis pontificibus, de certis capitulis expressius fuerunt decreta judicia, de dubiis vel obscuris ante judicium, de certis autem atque decretis (quoniam et ecclesiasticae et publicae leges confessum vel convictum sine dilatione vel retractatione judicari praecipiunt), post episcopale judicium, secundum Sardicenses canones, sub gestorum testificatione ad sedem apostolicam [Col. 0355C] referri jusserunt: quorum decreta in usu ecclesiastico etiam a tempore majorum nostrorum praevaluisse comperimus. Verum et ut de legibus publicis quaedam sunt abrogata, quaedam vero immutata, quaedam etiam superadjecta, ita nihilominus quaedam decreta catholicorum pro tempore et ratione atque necessitate prolata, sed postea abrogata vel immutata fuerunt: quod et Innocentius demonstrat dicens: De his, inquiens, observatio prior durior, posterior, interveniente misericordia, inclinatior est, et reliqua. Et Africae provinciae canones de velatione virginum, et baptizatis parvulis a Donatistis, et de dioecesibus, aliter quam primum decretum fuerit diffinierunt. Et sanctus Gelasius: Priscis, inquit, pro sui reverentia manentibus constitutis, quae ubi [Col. 0355D] nulla vel rerum vel temporum perurget angustia, regulariter convenit custodiri, et reliqua. Et Innocentius longe ante ad episcopos Macedones excusantes de temporibus necessitate quod egerant, dixit (epist. 27): Ergo quod necessitas pro remedio reperit, necessitate cessante debet utique cessare pariter quod urgebat: quia alius est ordo legitimus, alia usurpatio quam ad praesens fieri tempus impellit; et advertite quod utique, ut dicitis, necessitas imperavit, in pace jam Ecclesias constitutas non posse praesumere. Et Leo ad Rusticum Narbonensem episcopum (epist. 95, in praefat.): Sicut quaedam, inquit, sunt quae nulla possunt ratione convelli, ita nonnulla sunt quae aut pro consideratione [Col. 0356A] aetatum, aut pro necessitate rerum oporteat temperari, illa semper conditione servata, ut in his quae vel dubia fuerint vel obscura, id noverimus sequendum, quod nec praeceptis evangelicis contrarium, nec decretis sanctorum Patrum inveniatur adversum. Quas singillatim singulas formas et sanctus Paulus demonstrat ad Corinthios dicens: Hoc autem dico secundum indulgentiam, non secundum imperium (I Cor. VII), et reliqua. His autem qui matrimonio juncti sunt, praecipio non ego, sed Dominus, uxorem a viro non discedere, et sequentia (ibid.). Et concilium Africanum in uno capitulo de Donatistis ad locum (can. 35): Propter Ecclesiae pacem et utilitatem, ut ex ipsis Donatistis, quicunque clerici correcto consilio ad catholicam unitatem [Col. 0356B] transire voluerint, secundum uniuscujusque episcopi catholici voluntatem atque consilium qui in eodem loco gubernat Ecclesiam, si hoc paci Christianae prodesse visum fuerit, in suis honoribus suscipiantur, sicut et prioribus ejusdem divisionis temporibus factum esse manifestum est: non ut concilium, quod in transmarinis partibus de hac re factum est, dissolvatur, sed ut illud maneat circa eos, qui sic transire ad catholicam volunt, ut nulla per eos unitatis compensatio procuretur, et reliqua quae ibi prosequitur. Sed et Leo utrasque has formas de una eademque re in uno capitulo ostendit ad Rusticum Narbonensem episcopum dicens (epist. 95, cap. 1): Nulla, inquit, ratio sinit ut inter episcopos habeantur, qui nec a clericis sunt electi, nec a plebibus [Col. 0356C] expetiti, nec a comprovincialibus episcopis cum metropolitani judicio consecrati. Unde cum saepe quaestio de male accepto honore nascatur, quis ambigat nequaquam istis esse tribuendum, quod non docetur fuisse collatum? Si qui autem clerici ab istis pseudoepiscopis in eis Ecclesiis ordinati sunt, quae ad proprios episcopos pertinebant, et ordinatio eorum consensu et judicio praesidentium facta est, potest rata haberi, ita ut in ipsis Ecclesiis perseverent; aliter autem vana habenda est consecratio, quae nec loco fundata est, nec auctoritate munita. Et item ad eumdem in eadem epistola (cap. 10): In adolescentia constitutus, si urgente aut metu mortis, aut captivitatis periculo, poenitentiam egit, et postea timens lapsum incontinentiae [Col. 0356D] juvenilis copulam uxoris elegit, ne crimen fornicationis incurreret, rem videtur fecisse venialem, si praeter conjugem nullam omnino cognoverit; in quo tamen non regulam constituimus, se quid sit tolerabilius aestimamus. Nam secundum veram cognitionem, nihil magis ei congruit qui poenitentiam gessit, quam castitas perseverans et mentis et corporis. Et in epistola ad Theodorum Forojuliensem episcopum (epist. 59): Ut in tempore necessitatis et in periculi urgentis instantia, nullis praesidium poenitentiae et mox reconciliationis implorantibus denegetur, etiam si amisso vocis officio ea per indicia integri sensus expostulent; vel si sub praesentia sacerdotis significare non valent, testimonia fidelium [Col. 0357A] circumstantium eis prodesse debebunt, ut simul et poenitentiae et reconciliationis beneficia consequantur, servata tamen regula canonum paternorum circa eorum personas, qui in Deum a fide discedendo peccaverunt.

Sed et quidam de his ex quorum epistolis quaedam sunt a te collecta, lapsos et poenitentes in gradibus suis manere debere dixerunt. Postea autem aliter ex sacris canonibus a sequentibus est constitutum. Unde beatus Augustinus ad Bonifacium scripsit dicens (epist. 50): Ut enim constitueretur in Ecclesia, ne quisquam post alicujus criminis poenitentiam clericatum accipiat, vel ad clericatum redeat, vel in clericatu maneat, non desperatione indulgentiae, sed rigore factum est disciplinae. Alioquin [Col. 0357B] contra claves datas Ecclesiae disputabitur, de quibus dictum est: Quae solveritis in terra, soluta erunt et in coelis. Sed ne forsitan etiam detectis criminibus spe honoris ecclesiastici animus intumescens superbe ageret poenitentiam, severissime placuit, ut post actam de crimine damnabili poenitentiam nemo sit clericus, ut desperatione temporalis altitudinis, medicina major et verior esset humilitatis. Nam et sanctus David de criminibus mortiferis egit poenitentiam, et tamen in honore suo perstitit (II Reg. XII). Et beatum Petrum, quando amarissime lacrymas fudit, utique Dominum negasse poenituit, et tamen apostolus mansit (Matth. XXVI). Sed non ideo supervacua putanda est posteriorum diligentia, quia ubi saluti nihil detrahebatur, humilitati aliquid addiderunt, [Col. 0357C] quo salus tutius muniretur, experti credo aliquorum fictas poenitentias per affectatas honorum potentias. Cogunt enim multas invenire medicinas multorum experimenta morborum. Verum in hujusmodi causis, ubi per graves dissensionum scissuras, non hujus aut illius hominis est periculum, sed populorum strages jacent, detrahendum est aliquid severitati, ut majoribus malis sanandis charitas sincera subveniat. Sic multitudinibus per schismata et haereses pereuntibus Ecclesia catholica subvenire consuevit. Et de hac discretione Gelasius in quadam sua epistola, et beatus Gregorius in suis epistolis, et in aliis suis dictis mirabiliter disseruerunt.

Verum et de translationibus episcoporum aliter [Col. 0357D] antiqui censuerunt pontifices, aliter autem concilia episcopalia, et ex his sequentes Romanae sedis pontifices quae tenenda sunt decreverunt. Scriptum est etiam in praefatis epistolis, ut accusationes episcoporum non recipiantur, et in eisdem habetur qualiter recipiantur, et ut a suis ovibus episcopi accusari non valeant. Et in constitutionibus sancti Silvestri: Ut nullus laicus crimen clerico audeat inferre, et ut presbyter non adversus episcopum, non diaconus adversus presbyterum; et iterum, a quantis accusari valeant ab eo constitutum. Et Africae provinciae, canones cum legatis apostolicae sedis, eos tantum accusatores vel testes a clericorum accusatione, vel contra clericos testificatione, removeri praecipiunt, [Col. 0358A] quos ad accusanda vel attestanda publica crimina leges publicae non admittunt. Et Nicaenum concilium neophytum episcopum a duobus vel tribus testibus redargutum abstinere a clero praecepit, si aliquod delictum animae circa personam reperiatur hujusmodi. Et Apostolus adversus presbyterum accusationem non recipi, nisi sub duobus aut tribus testibus praecipit. Sed et per praedictos Africae provinciae canones, omnibus quibus accusatio denegatur, in causis propriis accusandi licentia non negatur (can. 96). Et de purgatione accusatorum, sed non convictorum, vel confitentium, decreta sedis apostolicae quae tenemus constituerunt. Quidam etiam, quod de accusatis et de testibus Silvester constituit, velut in libro Episcopali legitur, ex hoc tenendum in auctoritate dicunt, [Col. 0358B] quia Gelasius in Catalogo de libris recipiendis, Actus illius legendos dicit. Sed alia est scriptura Actuum illius, in quibus, et Scripturarum auctoritate, et miraculorum virtute, Judaeos Christum Jesum Deum verum negantes revicit, qui legendi scribuntur: alia de constitutionibus illius in libro Episcopali, quas sicut et alias quasdam constitutiones aliorum pontificum quae in eodem libro leguntur, a praecedentibus temporibus universalis non servat Ecclesia: quaedam vero ex eisdem constitutionibus, sicut et ex dictis epistolarum de quibus agitur, recipit et custodit. Sed et in eisdem epistolis scriptum est, non debere vel posse convocari, synodum sine jussione vel consensu Romani pontificis; et sacri Nicaeni canones dicunt (can. 5): Bene placuit annis [Col. 0358C] singulis per unamquamque provinciam bis in anno concilia celebrari, ut communiter omnibus simul episcopis congregatis provinciae, discutiantur hujusmodi quaestiones. Et Chalcedonense concilium (can. 19): Decrevit, inquiens, sancta synodus secundum canones Patrum, bis in anno episcopos in idipsum in unaquaque provincia convenire, quo metropolitanus antistes probaverit, et corrigere singula, si quae fortassis emerserint. Sed et Antiocheni et Africae provinciae canones his concinunt constitutis (conc. Antioch., can. 20; conc. Afric., can. 62). Et Innocentius ad Victricium: Si quae causae vel contentiones inter clericos tam superioris ordinis quam etiam inferioris fuerint exortae, ut secundum synodum Nicaenam, congregatis ejusdem provinciae episcopis, [Col. 0358D] jurgium terminetur, patenter ostendit. Et Leo ad Anastasium scripsit: De conciliis, inquiens, episcopalibus non aliud indicimus, quam sancti Patres salubriter ordinarunt, ut scilicet bini conventus per annos singulos habeantur, in quibus de omnibus querelis quae inter diversos Ecclesiae ordines nasci assolent judicetur. Et sanctus Gregorius ad Gallicanos episcopos scribit (lib. VII, ind. 2, ep. 112, in fine): Nec nos, inquiens, in hac sollicitudinis parte relinquimus, quod de habendis per parochias conciliis Patrum providentia utilitatis causa sancitum est. Unde ne qua inter fratres dissensio, ne qua inter praepositos et subjectos sint fomenta discordiae, in unum sacerdotes convenire necesse est, ut de incidentibus [Col. 0359A] causis disceptatio, et sit salubris de ecclesiastica observatione collatio.

Non igitur absque sedis apostolicae auctoritate metropolitani episcopi et primates provinciarum synodos convocamus, quatenus, ut beatus dicit Gregorius, dum per hoc, et praeterita corriguntur, et regulam futura suscipiunt, omnipotens ubique Dominus fratrum concordia collaudetur, cujus nobis adesse praesentiam si haec observamus scimus, quia scriptum est: Ubi duo vel tres congregati fuerint in nomine meo, ibi sum in medio eorum (Matth. XVIII). Si ergo adesse dignabitur ubi duo vel tres fuerint, quanto magis non deerit ubi plurimi convenerint sacerdotes? Constat ergo de generali fidei causa hoc dixisse apostolicam sedem. Unde cum plura catholica habeantur concilia, [Col. 0359B] sex synodi tantum generales specialiter appellantur, quia pro generali ad omnes Christianos causa pertinente sunt convocatae, quae sine speciali jussione sedis apostolicae regulariter congregari non poterant, neque possunt. Quarum synodorum universalium, a catholica Ecclesia receptissimarum, prima est quae in Nicaena congregata exstitit contra Arium trecentorum decem et octo Patrum, temporibus Silvestri papae, sub Constantino principe; secunda in Constantinopoli centum unius Patrum, contra Macedonium et Eudoxium, temporibus Damasi papae, et Gratiani principis, quando Nectarius eidem urbi est ordinatus episcopus; tertia in Epheso ducentorum Patrum, contra Nestorium Augustae urbis episcopum, sub Theodosio magno principe, et [Col. 0359C] papa Coelestino; quarta Chalcedone, Patrum sexcentorum triginta, sub Leone papa, temporibus Marciani principis, contra Eutychem nefandissimum praesulem monachorum; quinta item in Constantinopoli temporibus Vigilii papae, sub Justiniano principe, contra Theodorum et omnes haereticos; sexta item in Constantinopoli sub Agathone papa, qui ex rogatu Constantini, Heraclii et Tiberii principum piissimorum, misit in regiam urbem legatos suos, in quibus erat Joannes Romanae Ecclesiae tunc diaconus, non longe post episcopus, pro adunatione facienda sanctarum Dei Ecclesiarum: qui benignissime suscepti a reverentissimo fidei catholicae defensore Constantino, jussi sunt, remissis disputationibus, pacifico colloquio de fide vera perquirere, datis eis [Col. 0359D] de bibliotheca Constantinopolitana cunctis antiquorum Patrum quos petebant libellis. Adfuerunt autem et episcopi centum quinquaginta, praesidente Georgio patriarcha regiae urbis, et Antiochiae Macario, et convicti sunt qui unam voluntatem et operationem astruebant in Christo, falsasse Patrum catholicorum dicta perplurima. Finito autem conflictu, Georgius correctus, Macarius vero cum suis sequacibus, simul et praecessoribus Cyro, Sergio, Honorio, Pyrrho, Paulo, et Petro anathematizati, et in locum ejus Theophanius abba de Cilicia Antiochiae episcopus factus. Tantaque gratia legatos catholicae pacis comitata est, ut Joannes Portuensis episcopus, qui erat unus ex ipsis, Dominica octavarum Paschae missas [Col. 0360A] publicas in ecclesia sanctae Sophiae coram principe et patriarcha Latine celebraret. Septima autem apud Graecos vocata universalis pseudosynodus de imaginibus, quas quidam confringendas, quidam autem adorandas dicebant, neutra vero pars intellectu sano diffiniens, sine auctoritate apostolicae sedis, non longe ante nostra tempora, Constantinopoli est a quampluribus episcopis habita, et Romam missa, quam etiam papa Romanus in Franciam direxit. Unde tempore Caroli magni imperatoris, jussione apostolicae sedis, generalis est synodus in Francia, convocante praefato imperatore, celebrata, et secundum Scripturarum tramitem traditionemque majorum, ipsa Graecorum pseudosynodus destructa et penitus abdicata. De cujus destructione non modicum volumen, [Col. 0360B] quod in palatio adolescentulus legi, ab eodem imperatore Romam est per quosdam episcopos missum. In cujus voluminis quarto libro (cap. 28) haec de universali nomine scripta sunt: Universitas ab uno cognominatur, quod uno multoties verso propagatur. Nam multitudo unitatum vertente in unum collecta, universitas efficitur. Sicut enim Ecclesia universalis est, quae Graeco eloquio catholica dicitur, ita nimirum omne quidquid ab ejus unitate non discessit, catholicum nuncupari potest. Omnis enim doctrina Christiana, vel quaelibet constitutio sive traditio talis esse debet, ut universali conveniat Ecclesiae: quod nequaquam haeretici observaverunt, qui per diversas mundi partes, aliquibus regionum partibus coarctati, conventicula quaedam statuerunt, [Col. 0360C] quibus et se et quamplures ab ecclesiasticae unitatis consortio segregaverunt. Cum ergo duarum et trium provinciarum praesules in unum conveniunt, si antiquorum canonum institutione muniti aliquid praedicationis aut dogmatis instituunt, quod tamen ab antiquorum Patrum dogmatibus non discrepat, catholicum est quod faciunt, et fortasse dici potest universale: quoniam quamvis non sit ab universi orbis praesulibus actum, tamen ab universorum fide et traditione non discrepat, quod crebro factum in plerisque mundi partibus quibusdam necessitatibus incumbentibus scimus. Multa enim concilia gesta sunt, quorum institutionibus sancta munitur et corroboratur Ecclesia. Si vero duarum aut trium provinciarum praesules in unum convenientes, nova quaedam [Col. 0360D] statuere cupientes, conventicula quaedam faciunt, quae non cum universi orbis Ecclesia sentiunt, sed ab ea quadam ex parte dissentiunt, non est catholicum quod faciunt, et ideo universale nuncupari non potest. Omne quod ecclesiasticum est, catholicum est, et omne quod catholicum est, universale est: omne autem quod universale est, profanis vocum novitatibus caret, omne igitur quod ecclesiasticum est, profanis vocum novitatibus caret. Et si haec synodus vocum novitatibus careret, antiquorum Patrum dogmatibus contenta, universalis dici poterat: non autem antiquorum Patrum dogmatibus contenta est, non igitur universalis dici potest. Universalem plane eamdem synodum non cunctaremur profiteri, [Col. 0361A] nisi eam universalis Ecclesiae dogmatibus sentiremus refragari.

Claret etiam hac de causa, ut praedixi, universales ac generales synodos nominari, cum plures episcopi, quam in quibusdam praefatis synodis fuerint congregati, apostolicae sedis jussione, et imperiali convocatione: sicut Sardicensis synodus, in qua ab Hesperiis partibus plusquam trecenti convenerunt episcopi. Et in Africanis synodis, cum legatis apostolicae sedis celebratis, interdum amplius quam ducenti fuerunt congregati episcopi; non tamen inter illa universalia concilia computantur, cum constet esse catholica et a sede apostolica atque universali Ecclesia receptissima. Unde sanctus Gregorius in synodica epistola ad Cyriacum Constantinopolitanum episcopum [Col. 0361B] de Eudoxio (lib. VI, ind. 15, ep. 4, in fine): Si quis eum veraciter de catholicis Patribus damnat, ejus procul dubio sententiam sequimur; vos tamen si in synodica vestra epistola eos quoque nominatim damnare voluistis, qui extra sanctas synodos per Patrum scripta damnantur, multos scriptis vestris vestra fraternitas minus posuit; si autem eos quos generales synodi respuunt, hunc unum amplius. Et in Africano concilio legimus (can. 62): Concilium universale non nisi necessitate faciendum. Placuit ut non sit ultra fatigandis fratribus anniversaria necessitas; et quoties exegerit causa communis, id est totius Africae, undecunque ad hanc sedem de hac re datae litterae fuerint, congregandam esse synodum in eas provincias ubi opportunitas [Col. 0361C] persuaserit. Causae autem quae communes non sunt in suis provinciis judicentur. Et Leo papa ad Maximum Antiochenum scripsit: Quidquid, inquiens, propter speciales causas synodalium conciliorum ad examen episcopale defertur, potest aliquam dijudicandi habere rationem, si nil de eo est a sanctis Patribus apud Nicaeam diffinitum. Nam quod ab illorum regulis et constitutione discordat, apostolicae sedis nunquam poterit obtinere consensum. Et Antiochena synodus dicit (can. 16) perfectum illud esse concilium, ubi interfuerit metropolitanus antistes. Et Zosimus papa Aurelio et universis episcopis per Africam constitutis, sed et universis episcopis per Gallias et septem provincias constitutis, et universis episcopis per Hispaniam constitutis, a pari [Col. 0361D] inter caetera scribens, provincialem Gallicanorum episcoporum synodum approbat ita dicens: Lazarus, inquit, dudum in Taurinensi concilio gravissimorum episcoporum sententiis pro calumniatore damnatus, cum Briccii innocentis episcopi vitam falsis objectionibus appetisset, post vero indebite a Proculo, qui inter caeteros in synodo damnationi ejus assenserat, sacerdotium consecutus est, a quo se ipse, vitae suae conscius, datis litteris in abdicationem sui sponte submovit. Sed et Sardicenses canones in capitulo decimo quarto, quanquam non designato nomine, sed posita constitutione Eliberitani concilii (can. 21), quod eodem tempore, sub Constantino imperatore, Paulino et Juliano consulibus, [Col. 0362A] quo et Nicaenum concilium factum est, memorante Osio, ad auctoritatem devocaverunt. Et Carthaginensis synodi decretam constitutionem quasi propriam, apostolica sedes per Innocentium et Coelestinum amplectitur.

Sic igitur universales synodi specialiter apostolicae sedis auctoritate convocantur, et aeque provinciales canonicae synodi, decreto sedis apostolicae, a metropolitanis et provinciarum primatibus convocantur. Sicut de collatis clavibus regni coelorum, id est ligandi et solvendi, pontificio, specialiter sancto Petro dato et simul omnibus apostolis, et in eis catholicis episcopis collato, sancta et universalis tenet Ecclesia. Unde beatus Leo in sermone sui natalis inter caetera dicit: Quod dicitur beatissimo Petro: [Col. 0362B] Tibi dabo claves regni coelorum, et quaecunque ligaveris super terram, erunt ligata et in coelis; et quaecunque solveris super terram, erunt soluta et in coelis (Matth. XVI), transivit quidem etiam in alios apostolos ejus istius potestatis, et ad omnes Ecclesiae principes decreti hujus constitutio commeavit, sed non frustra uni commendatur quod omnibus intimetur. Petro enim ideo hoc singulariter creditur, quia cunctis Ecclesiae rectoribus Petri forma proponitur. Manet ergo Petri privilegium, ubicunque ex ipsius fertur aequitate judicium; nec nimia est vel severitas vel remissio, ubi nihil est ligatum, nihil solutum, nisi quod beatus Petrus aut ligarit, aut solverit. Qui regem coelorum, ut Augustinus et caeteri doctores exponunt, majori prae caeteris devotione confessus [Col. 0362C] est, merito prae caeteris ipse collatis clavibus regni coelestis munere donatus est, ut constaret omnibus quia absque ea confessione ac fide regnum coelorum nullus possit intrare. Claves autem regni coelorum ipsam discernendi scientiam potentiamque nominat, qua dignos recipere in regnum, indignos secludere deberet a regno; unde manifeste subjungit: Et quodcunque ligaveris super terram, erit ligatum et in coelis; et quodcunque solveris super terram, erit solutum et in coelis. Quae solvendi ac ligandi potestas, quamvis soli Petro data videatur a Domino, absque ulla tamen dubietate noscendum est quia et caeteris apostolis datur, ipso teste qui post passionis resurrectionisque suae triumphum apparens eis insufflavit, et dixit omnibus: Accipite Spiritum sanctum; [Col. 0362D] quorum remiseritis peccata, remittuntur eis, et quorum retinueritis, retenta sunt (Joan. XX). Nec non etiam nunc in episcopis ac presbyteris omni Ecclesiae officium idem committitur; ut videlicet agnitis peccantium causis, quoscunque humiles ac vere poenitentes aspexerit, hos jam a timore perpetuae mortis miserans absolvat; quos vero in peccatis quae egerunt persistere cognoverit, illos perennibus suppliciis obligandos insinuet. Unde alias Dominus de correpto semel et iterum ac tertio, sed non poenitente fratre praecipit dicens: Si autem Ecclesiam non audierit, sit tibi sicut ethnicus et publicanus (Matth. XVIII). Et ne leve quisque putaret Ecclesiae se judicio condemnari, mox terribiliter adjunxit: [Col. 0363A] Amen dico vobis: quaecunque alligaveritis super terram, erunt ligata et in coelo; et quaecunque solveritis super terram, erunt soluta et in coelo. Omni igitur electorum Ecclesiae, juxta modum culparum vel poenitentiae, ligandi ac solvendi datur auctoritas. Sed ideo beatus Petrus, qui Christum vera fide confessus vero est amore secutus, specialiter claves regni coelorum et principatum judiciariae potestatis accepit, ut omnes per orbem credentes intelligant quia quicunque ab unitate fidei vel societatis illius quolibet modo semetipsos segregant, tales nec vinculis peccatorum absolvi, nec januam possint regni coelestis ingredi.

Et quia devitans prolixitatem epistolae, per singula sicut poteram, si tempus fuisset et otium, et [Col. 0363B] non vererer legentium taedium, tibi ostendere de his quae collegisti, illa ipsa te redarguere, quae putas plurimum tecum facere, de quibusdam tibi tantum ex his quae collegisti, specialiter respondebo, scilicet de epistolis Julii et Felicis, quasi de capitulis synodi Nicaenae confectis, ante Sardicense quidem concilium, cui Athanasius anno decimo octavo, ordinationis suae cum litteris Constantis ab Occidentalibus partibus, in quibus exsulaverat, Alexandriam rediens legitur interfuisse, quodque juxta chronicorum et litterarum ecclesiasticarum fidem, undecimo mortis Constantini, patris Augustorum Constantii et Constantis, Rufo et Eusebio consulibus, anno decimo sexto Julii papae, qui successit Marco successori Silvestri, cujus tempore celebrata est sacra Nicaena [Col. 0363C] synodus, cuique ad vicem Silvestri praesederunt Osius Cordubensis episcopus, Victor et Vincentius presbyteri urbis Romae. Anno vero circiter vicesimo tertio post Nicaenam synodum Antiochena synodus habita est, et eadem epistola Julii per idem tempus facta esse dignoscitur, in qua plura capitula modo diverso collecta tenentur, quae si de una synodo fuissent assumpta, non taliter dissonarent. Et si de appellatione, sicut in Sardicensi concilio constitutum est, in Nicaeno concilio fuisset antea statutum, nulla foret necessitas ut iterum in hoc concilio inde constitueretur, sed sicut in aliis conciliis legitur scriberetur videlicet, ut ea quae sunt in Nicaeno concilio constituta, ab omnibus conserventur. Epistola vero Felicis ex epistola Julii pendet. Hic enim est [Col. 0363D] mos apostolicae sedis pontificibus ut verba decessorum suorum quasi propria in suis ponant epistolis, sicut qui legit intelligit. Caeterum quod in epistola ex nomine Athanasii et episcoporum Aegyptiorum, ad Marcum successorem Silvestri habetur octoginta fuisse capitula: quadraginta scilicet a Graecis Graeca edita lingua, et similiter quadraginta a Latinis Latina edita lingua; et ab episcopis trecentis octodecim in septuaginta redacta fuisse capitula, si numerantur illa quae in epistola Julii designata praetermittuntur; sed et quae in epistola Felicis leguntur, plura quam septuaginta et inter se diversa invenientur; et in eisdem epistolis non inveniuntur memorari, minime autem connumerari, illa capitula [Col. 0364A] quae ex Nicaeno concilio sumpta servavit antiquitas et hactenus tenet ac veneratur Ecclesia. De hoc autem quod reverentissimus Julius in epistola sua dicit: Plura de his, scilicet capitulis Nicaenae synodi, ideo hic non inservimus, ne vacuare vilemve facere praedictam synodum videremur, aut fastidium legentibus audientibusque prolixa facere epistola: si quis autem de his ampliora atque abundantiora scire voluerit, in sacro nostrae sedis Ecclesiae scrinio et ea quae praediximus invenire poterit, verum me dicere testis est ipsa Divinitas, a nullo est contradicendum: quia nisi ipsa quae misit haberet, mittere nullo modo poterat, et quia plura habebat, esse utique verum constat: quia et illa quae sacrum concilium Nicaenum constituit, certum est in Romano [Col. 0364B] scrinio conservari, de quibus et ipsius sanctae sedis pontifices sua decreta promulgaverunt, et suis posteris tenenda et servanda reliquerunt. Fuit autem opinio apud majores nostros etiam non incerta, quia Osius quaedam de capitulis a se synodi Nicaenae delatis, aliter prius renuntiaverit, quam postea inventum exstiterit; qui et apud Sirmium, contra fidem Nicaeni concilii cui subscripserat, sacrilegam professionem atque subscriptionem proferre et exhibere praesumpsit, sicut de eo historiae ecclesiasticae perhibent, et sanctus Hilarius in libro de Synodis dicit: Apud Sirmium, inquiens, per immemorem gestorum suorum dictorumque Osium, novae et tamen suppuratae jamdiu impietatis doctrina proruperat: sed de eo nil loquor, qui idcirco est reservatus, [Col. 0364C] ne judicio humano ignoraretur qualis ante vixisset. Cujus scilicet beati Hilarii testimonio de Synodis, sed et de Osio, fidem accommodare debemus, qui in praefato libro de Synodis dicit: Regeneratus pridem, et in episcopatu aliquantisper manens, fidem Nicaenam nunquam nisi exsulaturus audivi. Sed mihi homousii et homoeousii intelligentiam Evangelia et apostoli intimaverunt. Et per illa tempora, quando concilia, scilicet Nicaenum, Antiochenum, Sardicense, et alia quaedam posteriora celebrata fuerunt, isdem sanctus et doctor catholicus in carne deguit, et verus de eis relator exstitit, et credenda nobis in suis scriptis reliquit. Refutanda est igitur falsa opinio de quorumdam scriptis exorta, quod Nicaenum concilium tempore Julii fuerit celebratum, [Col. 0364D] cum constet eamdem sacram synodum fuisse habitam anno post Alexandrum sexcentesimo tricesimo sexto, sub Constantino imperatore, die mensis secundum Graecos Desii XVIII, quod est X Kalendarum Juliarum, consulatu Paulini et Juliani, tempore Silvestri papae, sicut veridicae chronicae et ecclesiasticae historiae produnt. Verum Julius successor Marci, qui Silvestro successit. Romae synodum celebravit sub Constantio et Constante Augustis, anno quarto sub die octava Kalendarum Octobris, indict. sexta, consulatu Feliciani et Maximiani, et eamdem Nicaenam synodum apostolicae sedis auctoritate per se, sicut praedecessor illius, Silvester per legatos suos firmavit. Capitula quoque in eodem concilio constituta [Col. 0365A] ipse omnibus validior antiquitatis usus, et antiqua majorum traditio, reverentissimo vigore tenenda corroboravit.



CAPUT XXI. Quod non nisi viginti capitula in concilio Nicaeno fuerint constituta.

Et qua ratione quaedam ex his quae in epistolis antiquorum sedis Romanae pontificum scripta inveniuntur, a successoribus eorum usa non fuerint, licet ad instructionem valeant plurimum, quaedam vero in decretis eorum posita, et a conciliis inter canones sacros inveniantur assumpta, et unde opinio exorta exstiterit, plura quam in canone inveniantur in Nicaena synodo decreta fuisse capitula, quod ex litteris antiquitatum seriem deferentibus [Col. 0365B] accepimus, tibi ex parte scribo, non veritus ne mihi calumnias struas, sicut jam fecisti de his quae scripsi de Stephano, sensum dictorum meorum pervertens, et scripta mea decurtans in scripto quod mihi de Amalberto dedisti, volens me ex verbis meis revincere, et me ad tortitudinem tui judicii contorquere, et si easdem calumnias sciero, necesse mihi sit inde rescribere, et tempus inutilitati expendere; si autem eas nesciero, ad derogationem mei tibi credentes aliquo modo possis adducere. Dicam autem ex verbis veterum quae didicimus de capitulis Nicaenae synodi, ut si te delectat bellare, cum eis possis bellum conserere, et ego valeam repausare. Historia si quidem tripertita (lib. II, c. 7) Athanasium dixisse scribit ita: In Nicaenum concilium venientes episcopi [Col. 0365C] viginti conscripserunt de conversatione ecclesiastica sanctiones. Et item: Meminit vestra patientia factum in Nicaea civitate concilium, cui et ego ipse conscientiae meae cultum decenter exhibui. Et item in eadem Historia scriptum est: Synodus corrigere volens hominum vitam et in Ecclesia commorantium, posuit leges quas canones appellamus. Et decimus historiae ecclesiasticae liber Rufini, qui in catalogo apostolicae sedis inter recipiendos libros describitur, aperte ostendit, post confessionem fidei, viginti duo tantum capitula canonum in eodem concilio, et de Paschali solemnitate fuisse decreta. Duo autem, quae super viginti sunt illic constituta. in viginti aliis capitulis apud nos habentur conclusa, Unde et in eodem libro ita scriptum habetur: De [Col. 0365D] singulis quibusque ecclesiasticis observationibus certa statuta figentibus, concilium diremptum est; et post capitula ex ordine et numero constituta: Igitur cum de his, inquit, prout divinarum legum reverentia poposcerat decrevissent, sed et de observatione Paschae antiquum canonem, per quem nulla de reliquo varietas oriretur, ecclesiis tradidissent, omnibus rite dispositis, ecclesiarum pax et fides in Orientis atque Occidentis partibus una atque eadem servabatur. Cujus historiographi dictis (salva auctoritate apostolicae sedis, quae suo principatu Domini ore percepto, et Ecclesiae profutura constituit, et constituta conservando confirmat) et Carthaginense astipulatur concilium, quod dicit: Exemplaria [Col. 0366A] fidei, et statuta Nicaenae synodi, quae ad nostrum concilium per beatae recordationis Caecilianum Carthaginensem episcopum, qui interfuit, allata sunt, sed et quae patres exemplaria sequentes hic constituerunt, vel nunc communi tractatu statuimus, his gestis ecclesiasticis inserta manebunt. Nam quia Caecilianus Nicaenae synodo interfuerit, et subscriptio illius testatur, et historiae ac chronicae ecclesiasticae astruunt, in quibus scriptum est: Quia tertio anno post Nicaenam synodum, Januario et Justo consulibus, Donatus agnoscitur, a quo per Africam Donatistae, qui primum propter ordinatum contra voluntatem suam Caecilianum ecclesiae Carthaginensis episcopum, schisma fecerunt, objicientes ei crimina non probata, et maxime quod a traditoribus divinarum [Col. 0366B] Scripturarum fuerit ordinatus: sed post causam confictam atque finitam, pertinaci discordia in haeresim transierunt. Sed et epistola Cyrilli Alexandrini episcopi, cujus praedecessor Alexander, cum legatis apostolicae sedis, Osio videlicet Cordubense episcopo, et Vincentio ac Victore Romanis presbyteris, mediante Constantino imperatore praesedit, cum integritate ipsius concilii, per Innocentium presbyterum missa. Itemque epistola Attici Constantinopolitani episcopi, cum integritate nihilominus ipsius concilii per Marcellum subdiaconum Carthaginensi synodo directa, et verba Faustini episcopi ac legati sedis apostolicae prolata in synodo Carthaginensi Epistola quoque ipsius concilii ad Coelestinum papam honorabiliter, ut par est, destinata. Sed et [Col. 0366C] actio duodecima Chalcedonensis concilii, in qua scriptum habetur regula nonagesima quinta, de vacante episcopo; et paulo post Leontius ex eodem codice legit regulam nonagesimam sextam, De his qui ad episcopatum vocati evitant. Quas regulas, connumeratis a capite viginti capitulis Nicaeni concilii, si quis per singula consequentia concilia ex ordine numeraverit, in Antiocheno concilio loca praefatorum numerorum tenere inveniet. Unde manifestum est, non nisi tantum viginti quae habemus capitula fuisse in Nicaeno concilio constituta. Verum et longissimarum aetatum ex antiqua consuetudine prolixa tempora, per quae ipsius concilii haec tantum viginti capitula fuere suscepta, verbis praefati historiographi indubitabilem faciunt fidem.



CAPUT XXII. De quatuor capitulis a beato Gregorio in epistola ad Theoctistam Patriciam memoratis.
[Col. 0366D]

Sed et quod de anathemate, ex verbis sancti Gregorii ad Theoctistam Patriciam, in supradicta compilatione tua improprie posuisti, bene et rationabiliter dicta male intelligi tradidisti, et non secundum illum sensum, quem beatus Gregorius illud in eadem epistola posuit, interpretari studuisti. Apud Graecos siquidem novitate vocum delectantes, quatuor haeretica capitula invenerunt, de quibus sanctus Gregorius ad Theoctistam Patriciam scripsit. Quorum primum est, quia sub obtentu religionis etiam non [Col. 0367A] ex amborum consensu conjugia dissocianda dicebant, contradicente Domino: Quod Deus conjunxit homo non separet (Matth. XIX). Aliud vero, quod baptisma peccata penitus non auferret, cum Dominus dicat: Qui lotus est, non indiget nisi ut pedes lavet, sed est mundus totus (Joan. XIII). Tertium vero, quia si de iniquitatibus suis quis poenitentiam in triennium ageret, postmodum perverse vivere ei liceret, cum scriptum sit: Qui baptizatur a mortuo, et iterum tangit eum, quid proficit lavatio ejus? (Eccli. XXXIV.) Baptizatur ergo a mortuo, et iterum tangit eum, qui prava opera quae se egisse meminit deplorat, sed eisdem se iterum post lacrymas implicat. Quartum vero est, quod non suo sensu posuisti, quia si compulsi aliqui, de quibus reprehendebantur contra catholicam sensisse Ecclesiam, [Col. 0367B] anathematizare se dicerent, anathematis vinculo nullo modo teneri. De quibus sanctus dicit Gregorius: Quia ipsis sibi testes sunt quia Christiani non sunt: quoniam ligamenta sanctae Ecclesiae vanis se aestimant conatibus solvere ac per hoc nec absolutionem sanctae Ecclesiae quam praestat fidelibus veram putant, si ligaturam ejus valere non aestimant. Unde in orthodoxorum scriptis legimus, ex ipsis qui in Nicaena sancta synodo convenerunt, et expositae ab ea fidei diffinitioni vel symbolo subscripserunt, et ab eadem subscriptione apostataverunt, et iterum per catholicam subscriptionem ad universalem Ecclesiam redierunt, quosdam fuisse susceptos, sicut et in aliis synodis, et in epistolis Leonis, atque Gregorii legimus. Constat igitur, quia non sunt [Col. 0367C] tigamenta vel solutiones sanctae Ecclesiae, quae contra sanctam Ecclesiam fiunt, vel quae ab his fiunt, qui contra dogmata catholicae Ecclesiae sentientes, contraria ipsi sanctae Ecclesiae ligant vel solvunt. Sancta quippe Ecclesia dicit: Non sedi cum concilio vanitatis, et cum iniqua gerentibus non introibo. Odivi ecclesiam malignantium, et cum impiis non sedebo. Lavabo inter innocentes manus meas (Psal. XXV, 6). Denique eisdem verbis beati Gregorii: quibus dicit: Si qui vero sunt qui dicunt, quia compulsus quispiam necessitate se anathematizaverit, anathematis vinculo non tenetur, verbis tuis imposuisti, immittens et superadjiciens, aut contra ea quae sub anathemate prohibita sunt praesumpserit. In eo autem loco ubi dixit: Si qui sunt igitur, [Col. 0367D] qui sub nomine Christiano, haec quae praediximus errorum capitula, aut praedicare audent, aut taciti apud semetipsos tenere, detruncasti et pervertisti dicens: Si qui sunt igitur, qui sub nomine Christiano haec aut praedicare audent, non timens sententiam sanctae sextae synodi in duodecima actione prolatam hoc modo: Inveteratum Macarium in impietatis dogmatibus, et non solum universam Christo amabilem plebem, quae hanc a Deo conservandam regiam urbem inhabitat, eversione turbulenta potantem, testimoniaque sanctorum et probabilium patrum falsantem, et quaedam quidem abscidentem, quaedam vero addentem, et secundum quod ei videbatur in devia mittentem piissimum et a Deo coronatum [Col. 0368A] principem per oblata ab eo codicia: sed et a solis ortu usque ad occasum, per litteras suas, et per homines quos mittebat, universos perturbantem, et a fide vera segregantem, et juste atque rationabiliter a pontificali habitu denudatum, nullatenus divina regula de caetero suscipit in doctoris sede residere, ne ex hoc propriae suae haereseos multo jam recrudescere faciat intelligentiam, et fiant, juxta quod scriptum est, novissima illius hominis deteriora prioribus. Et Macedonius Constantinopolitanus episcopus, ut supra dixi, ab imperatore Anastasio legitur expulsus, quoniam Evangelia falsasset, et maxime illud Apostoli dictum: Quod apparuit in carne, justificatum est in spiritu (I Tim. III); et pervertisse, ut legeretur, ut esset Deus, apparuit per [Col. 0368B] carnem. Quales redarguit Paulus apostolus, de se et suis sociis dicens: Non enim sumus, inquit, sicut plurimi adulterantes verbum Dei (II Cor. II). Adulterare est, inquit beatus Gregorius, verbum Dei, aut aliter sentire quam de illo est, aut ex eo non spiritales fructus, sed adulterinos fetus quaerere laudis humanae. Unde Gelasius ad episcopos per Dardaniam constitutos, in decretis suis scripsit (epist. 11, in principio): Quia majores nostri necessario praecaverunt, ut contra unamquamque haeresim, quod acta semel synodus pro fide, communione, et veritate catholica atque apostolica promulgasset, non sinerent novis post haec retractationibus mutilari, ne pravis occasio praeberetur quae medicinaliter fuerant statuta pulsandi: sed auctore cujuslibet insaniae, [Col. 0368C] ac pariter errore damnato, sufficere judicarunt, ut quisquis aliquando hujus erroris communicator existeret, principali sententia damnationis ejus esset obstrictus, quoniam manifeste quilibet vel professione sua vel communione posset agnosci. Et post aliquanta: Quoniam idem ipse error, qui semel est cum suo auctore damnatus, in participe quolibet pravae communionis effecto exsecrationem sui gestat et poenam. Haec igitur, qui beati Gregorii verba imposturasti, attendens quae beatus dicit Gelasius, et ante oculos mentis ponens, quia Macarius et Macedonius idcirco a sacerdotio, etiam ante humanos oculos, judicio synodali et potestate principali fuerunt dejecti, accelera satisfacere terribili in consiliis super filios hominum.



CAPUT XXIII. Quod apostolica sedes partem noni capituli Chalcedonensis non recipiat, sicut beatus Leo papa demonstrat.
[Col. 0368D]

Sententiam denique Chalcedonensis concilii, quam tuae compilationi apposuisti, a quocunque expositam qui adinvenit de ea quid diceret: Ut si clericus habet causam adversus episcopum proprium, vel adversus alterum, apud synodum provinciae judicetur: quod si adversus ejusdem provinciae metropolitanum episcopus vel clericus habet querelam, petat primatem dioeceseos, aut sedem regiae urbis Constantinopolitanae, [Col. 0369A] et apud ipsum judicetur, quod et in capitulo decimo septimo recapitulavit. Lege gesta synodi Chalcedonensis, et Breviarium de duabus haeresibus Nestorianorum et Eutychianorum, collectum a sancto Liberato archidiacono Ecclesiae Carthaginis regionis sextae, sed et epistolas sancti Leonis papae, et invenies hoc ipsius concilii nonum capitulum, in cujus fine dicitur: Petat primatem dioeceseos, aut sedem regiae urbis Constantinopolitanae, et apud ipsum judicetur, et quod de divisione dioecesis inter Antiochenum et Hierosolymitanum episcopos convenit, ab apostolica sede non fuisse recepta. Sed nec illud capitulum Constantinopolitani concilii, in quo synodus ipsa constituit praeferendam Constantinopolim secundae et tertiae sedi, et post Romanum pontificem [Col. 0369B] habere primatum, quod et per pragmaticam formam imperialis potestatis obtinuit, et Chalcedonensis synodus, in absentia legatorum sedis apostolicae, confirmando quibusdam non consentientibus renovavit, et post, reclamantibus de sacrorum canonum et privilegii apostolicae ac primae sedis injuria et praejudicio eisdem legatis ipsius apostolicae sedis, synodus in sententia sua patrocinante imperatore permansit. Egit enim Anatolius tunc Constantinopolitanus episcopus apud syonodum (Leo, ep. 53 ad Anatol.), et apud imperatorem, nacta occasione de damnatione Dioscori secundae sedis Alexandrinae episcopi, hac calliditate, quoniam mens potentiae avida nec abstinet vetitis, nec gaudet concessis, ut quia in Constantinopolitana [Col. 0369C] CL, episcoporum synodo Nectarius obtinuerat quatenus Constantinopolis praelata secundae et tertiae sedi, post Romanum pontificem primatum haberet, istud capitulum aliis necessariis interpositum de appellatione episcoporum et clericorum ad sedem regiae urbis Constantinopolitanae foret: quatenus constitutionem Sardicensis concilii de appellatione clericorum apud finitimos episcopos, et appellationem episcoporum de regionali concilio ad sedem apostolicam, eidem apostolicae sedi abriperet, et sibi ascribi faceret: quo, sicut mox claruit, primatum sedis apostolicae liberius contra sacros canones et antiquam consuetudinem usurparet, et universalis appellaretur et esset. Unde sanctus Leo, de his apud synodalem conventum obtentis ad Maximum Antiochenum [Col. 0369D] episcopum scribens dicit (epist. 65): Nunc autem ad omnia generaliter pronuntiare sufficiat, quod si quid a quoquam contra statuta Nicaenorum canonum in quacunque synodo vel tentatum est, vel ad tempus videtur extortum, nihil praejudicii potest inviolabilibus inferre decretis, et facilius erit quarumlibet consensionum pacta dissolvi, quam praedictorum canonum regulas ex ulla parte corrumpi. Subripiendi enim occasiones non praetermittit ambitio, et quoties ob intercurrentes causas generalis congregatio facta fuerit sacerdotum, difficile est ut cupiditas improborum non aliquid supra mensuram moliatur appetere. Sicut etiam de Ephesina synodo, quae impium Nestorium cum dogmate suo perculit, [Col. 0370A] Juvenalis episcopus ad obtinendum Palaestinae provinciae principatum credidit se posse sufficere, et insolentes ausus per commentitia scripta firmare. Quod sanctae memoriae Cyrillus Alexandrinus episcopus merito perhorrescens, scriptis suis mihi quid praedicti cupiditas ausa esset indicavit, et sollicita prece multum poposcit, ut nulla illicitis conatibus praeberetur assensio. Nam cujus epistolae ad nos exemplaria direxisti sanctae memoriae Cyrilli, eam in nostro scrinio requisitam nos authenticam noveris reperisse. Hoc tamen proprium diffinitionis meae est, ut quantumlibet amplior numerus sacerdotum aliquid per quorumdam subreptionem decernat, quod illis trecentorum decem et octo constitutionibus inveniatur adversum, id justitiae consideratione cassetur: [Col. 0370B] quoniam universae pacis tranquillitas non aliter poterit custodiri, nisi sua canonibus reverentia intemerata servetur. Si quid sane ab his fratribus, quos ad sanctam synodum vice mea misi, praeter id quod ad causam fidei pertinebat, gestum esse perhibetur, nullius erit penitus firmitatis: quia ad hoc tantum ab apostolica sunt sede directi, ut excisis haeresibus catholicae essent fidei defensores. Quidquid enim praeter speciales causas synodalium conciliorum ad examen episcopale defertur, potest aliquam dijudicandi habere rationem, si nihil de eo est a sanctis Patribus apud Nicaeam diffinitum. Nam quod ab illorum regulis et constitutione discordat, apostolicae sedis nunquam poterit obtinere consensum. Et ad Pulcheriam Augustam: Frater, inquit (epist. 58), et coepiscopus [Col. 0370C] meus Anatolius, parum considerans quantum, pietatis vestrae beneficio, et mei favoris assensu, Constantinopolitanae Ecclesiae sacerdotium fuerit consecutus, non tam de adeptis gavisus, quam de immodicis appetendis supra mensuram sui honoris accensus est, credens huic tam intemperanti cupiditati posse prodesse, quod ei quorumdam consensum suum praebuisse dicitur extorta subscriptio; cum tamen destruendis mox conatibus contradictio fratrum coepiscoporumque meorum, vicem meam agentium, fideliter et laudabiliter obviaret; quoniam contra statuta canonum paternorum, quae ante longissimae aetatis annos in urbe Nicaena spiritalibus sunt fundata decretis, nihil cuiquam audere conceditur: ita ut si quis diversum aliquid decernere velit, [Col. 0370D] se potius minuat, quam illa corrumpat. Quae si ut oportet a cunctis pontificibus intemerata serventur, per universas Ecclesias tranquilla erit pax et firma concordia, nullae de mensura honorum dissensiones, nullae de ordinationibus lites, nullae de privilegiis ambiguitates, nulla erunt de alieni usurpatione certamina: sed aequo jure charitatis rationabilis et morum officiorumque ordo servabitur, et ille vere erit magnus, qui fuerit totius ambitionis alienus, dicente Domino: Quicunque voluerit inter vos major fieri, sit vester minister. Et quicunque voluerit inter vos primus esse, erit vester servus, sicut filius hominis non venit ministrari, sed ministrare (Matth. XX). Et tamen haec illis tunc insinuabantur, qui de pusillo [Col. 0371A] volebant crescere, et de infimis ad summa transire. Constantinopolitanae vero praesul Ecclesiae, quid amplius quam assecutus est concupiscit? aut quid illi satisfaciet, si tantae urbis magnificentia et claritudo non sufficit? Superbum nimis est et immoderatum, ultra proprios terminos tendere, et antiquitate calcata, alienum jus velle praeripere, atque ut unius crescat dignitas, tot metropolitanorum impugnare primatus, quietisque provinciis, et olim sanctae synodi Nicaenae moderatione dispositis, bellum novae perturbationis inferre, atque ut venerabilium Patrum decreta solvantur, quorumdam episcoporum proferre consensum, cui tot annorum series negavit effectum. Nam sexagesimus fere annus hujus conhibentiae esse jactatur, qua se praedictus episcopus aestimat [Col. 0371B] adjuvari, frustra cupiens id sibi prodesse, quod etiam si quisquam ausus est velle, nullus tamen potuit obtinere. De hoc siquidem, quia appellationem clericorum ex Sardicensi concilio ad finitimos episcopos, et appellationem episcoporum ad sedem apostololicam sibi voluit arrogare, et universalis et appellari et esse, et legati sedis apostolicae in synodo reclamaverunt, isdem beatus Leo ad Martianum Augustum scribit dicens (epist. 57): Apud Christianum, et vere religiosum, vereque orthodoxum principem loquor, multum Anatolius episcopus proprio detrahit merito, si illicito crescere optat augmento. Habeat sicut optamus Constantinopolitana civitas gloriam suam, et protegente Dei dextera, diuturno clementiae vestrae fruatur imperio: alia tamen [Col. 0371C] ratio est rerum saecularium, alia divinarum: nec praeter illam petram, quam Dominus in fundamento mire posuit, stabilis erit ulla constructio; propria perdit, qui indebita concupiscit. Satis sit praedicto, quod vestrae pietatis auxilio, et mei favoris assensu, episcopatum tantae urbis obtinuit. Non dedignetur regiam civitatem, quam apostolicam facere non potest sedem, nec ullo modo speret, quod per aliorum offensiones possit augeri. Privilegia enim ecclesiarum, sanctorum Patrum canonibus instituta, et venerabilis Nicaenae synodi fixa decretis, nulla possunt improbitate convelli, nulla novitate violari. In quo opere auxiliante Christo fideliter exsequendo, necesse est me perseverantem exhibere famulatum: quoniam dispensatio mihi credita est, et ad meum [Col. 0371D] tendet reatum, si paternarum regulae sanctionum, quae in synodo Nicaena ad totius Ecclesiae regimen Spiritu Dei instruente, sunt conditae, me, quod absit, conhibente violentur; et major sit apud me unius fratris voluntas, quam universae domus Domini communis utilitas. Et ideo sciens gloriosam clementiam vestram ecclesiasticae studere concordiae, et his quae pacificae congruunt unitati piissimum praestare consensum, precor et sedula suggestione vos obsecro, ut ausus improbos, unitati Christianae pacique contrarios, ab omni pietatis vestrae abdicetis assensu, et fratris mei Anatolii nocituram ipsi, si perstiterit, cupiditatem salubriter comprimatis: ne ea quae vestrae gloriae atque temporibus inimica sunt cupiens, [Col. 0372A] major suis velit esse prioribus, liberumque illi sit, quantis potuerit splendere virtutibus, quarum non aliter particeps erit, nisi charitate magis voluerit ornari, quam ambitione distendi. Hanc autem improbi desiderii conceptionem nunquam quidem debuit intra cordis sui recipere secretum: sed cum illi fratres et coepiscopi mei qui vice mea aderant obviarent, ab illicito appetitu ex eorum saltem contradictione cessasset. Nam et vestrae pietatis apices, et ipsius scripta declarant, legatos sedis apostolicae, sicut oportuit, contradictione justissima restitisse, ut inexcusabilior esset praesumptio, quae se nec increpata cohibuit. Unde quia convenit fidei vestrae vel gloriae, ut sicut haeresis Deo per vos agente destructa est, ita etiam omnis ambitus retundatur, [Col. 0372B] agite quod et Christianae est probitatis et regiae, ut praedictus episcopus parcat patribus, consulat paci neque sibi aestimet licuisse, quod Antiochenae Ecclesiae, sine ullo exemplo, contra statuta canonum, episcopum ordinare praesumpsit: quod nos amore reparandae fidei, et pacis studio, retractare cessavimus. Abstineat ergo ab ecclesiasticarum injuria regularum, et illicitos declinet excessus, ne se ab universali Ecclesia, dum inimica paci tentat abscidat: quem opto magis irreprehensibiliter agentem diligere, quam in hac praesumptione, quae illum ab omnibus separare poterit, perdurare. Et quia videns Anatolius nullo modo se posse vel per se, vel per imperatorem, obtinere quod voluit, se inde recrediderit, idem sanctus Leo demonstrat, scribens [Col. 0372C] ad eumdem Anatolium (epist. LXXVII): Si firmo, inquit, incommutabilique proposito dilectio tua curam gratiae communis habuisset, nihil profecto quod ullam anxietatem tibi ingereret exstitisset. Non enim sinebat ratio, ut ejus charitatem spernerem, quem amore pacis, et studio reparandae catholicae fidei, inter ipsa episcopatus rudimenta juvissem, optans in ecclesiasticis curis talem habere consortem, ut mihi de sanctis praecursoribus tuis, nec Joannis spiritalem copiosamque doctrinam, nec auctoritatem Attici, nec industriam Procli, nec fidem beati Flaviani deesse sentirem, et ita studiis tuis uterer, ut nullus auderet vel fidei catholicae resultare, vel Nicaenis venerabilium Patrum regulis contraire. Sed cum in injuriam canonum, ut agnoscis, illa tentata sint, quae omnibus [Col. 0372D] Ecclesiis scandalum maximum generarent, quid aptius ac modestius facerem, quam ut te primum, ut ab hac intentione discederes, fraterno animo missis litteris admonerem? ad quas cum non rescriberes, ipse te a colloquii mei consortio separasti. Denique inde jam tacui, sed clementissimo principi custodi fidei frequenti litterarum petitione suggessi, ut pro pace ecclesiarum, quam tibi maxime prodesse cognoscis, haec quae nunc a tua dilectione facta sunt implerentur. Cui ineffabiles gratias ago, quod secundum eruditionem Spiritus sancti, cujus est virtute plenissimus, sacerdotali dignatur studere concordiae, sciens sibi orationes supplicantium copiosius profuturas, si famuli unius Domini in nullo sint a verae [Col. 0373A] pacis unitate divisi. Et post aliquanta: Illam, inquit, culpam, quam de augenda potestate aliena ut asseris adhortatione contraxeras, efficacius atque sincerius tua charitas diluisset, si quod tentari sine tua voluntate non potuit, non ad sola clericorum consilia transtulisses: quia sicut in mala suasione delinquitur, ita et in mala consensione peccatur. Sed gratum mihi, frater charissime, est, quod dilectio tua profitetur sibi displicere, quod tunc etiam placere non debuit. Sufficit in gratiae communis regressum professio dilectionis tuae, et attestatio principis Christiani: nec videtur tarda correctio, cui tam venerabilis assertor accessit. Abjiciatur penitus inconcessi juris qui dissensionem fecerat appetitus. Sufficiant limites, quos sanctorum Patrum providentissima [Col. 0373B] decreta posuerunt, ut quieta sit suis meritis et antiquis privilegiis dignitas omnium sacerdotum. Renovetur et maneat in te Dominicae charitatis affectio, ad quam dilectionem tuam saepius cohortatus sum, cum fratre et coepiscopo nostro Juliano, qui communem gratiam semper optavit, cujus industria et sollicitudines tuae relevabuntur, et fides catholica munietur. Super omnia autem fraterna charitate hortor et moneo, ut ea quae ad gloriam vel ad munimen pertinent sacerdotalis officii, Nicaenorum canonum universalis Ecclesiae pacem servantia decreta custodias. Sic enim inter Domini sacerdotes inviolata charitas permanebit, si paribus studiis quae sunt a sanctis Patribus constituta serventur.



CAPUT XXIV. De eodem canone Chalcedonensi, et de canonibus apostolorum, deque sententiis Angilramno datis, et de epistolis pontificum collectis ab Isidoro.
[Col. 0373C]

Quia vero iterum quidam haec relevare ac restituere conati sint, allegantes quoniam synodus Chalcedonensis aut rata in totum tenebitur, aut in totum annullanda ducetur, beatus Gelasius explanat, et vanas opiniones atque objectiones destruit, et quae sunt tenenda in decretis suis ostendit, dicens (lib. de Anath. vinc.): Ne forte, quod solent, dicant quin Graeci, quod si synodus Chalcedonensis admittitur, omnia constare debeant quae illic videntur esse deprompta. [Col. 0373D] Aut enim ex toto eam admitti oportere, aut si ex parte repudianda est, firmam ex toto constare non posse. Cognoscant igitur, quoniam illud secundum Scripturas sanctas traditionemque majorum, secundum canones regulasque Ecclesiae, pro fide communi et veritate catholica et apostolica, pro qua hanc fieri sedes apostolica delegavit factamque firmavit, a tota Ecclesia indubitanter admitti. Alia autem, quae per incompetentem praesumptionem illic prolata sunt, vel potius ventilata, quae sedes apostolica gerenda nullatenus delegavit, quae mox a vicariis sedis apostolicae contradicta manifestum est, quae sedes apostolica, etiam petente Martiano principe, [Col. 0374A] nullatenus approbavit, quae praesul Ecclesiae Constantinopolitanae tunc Anatolius, nec se praesumpsisse professus, in apostolicae sedis antistitis non negavit posita potestate, quae ideo, sicut dictum est, sedes apostolica non recepit, quia quae privilegiis universalis Ecclesiae contraria probantur, nulla ratione subsistunt. Quid enim quia in libris sanctis, quos utique veneramur et sequimur, quoniam quorumdam illic et profanitates esse feruntur et scelera gesta narrantur, ideo nobis pariter aut veneranda sunt aut sequenda, quia in illis sanctis libris et venerabilibus continentur? Sanctus Petrus primus apostolorum, sic aestimans Novi Testamenti gratiam praedicandam, ut a legis veteris non recederet institutis, quaedam per simulationem legitur inter Judaeos [Col. 0374B] gentilesque gessisse; nunquid ideo aut illa ejus sequenda sunt, quae merito et coapostolus ejus facta redarguit, et postea consequenter ipse vitavit, pariter assumenda sunt cum his quae utpote primus apostolus salubria praedicavit? Nunquidnam aut ejus recta doctrina cum his quae humanitus accesserant repudianda est, aut illa adhuc imbecillis inscitia cum perfecta ejus doctrina suscipienda est? Nunquidnam in ipsorum haereticorum libris non multa quae ad veritatem pertineant posita releguntur? Nunquidnam ideo veritas refutanda est, quia illorum libri, ubi pravitas inest, refutantur: aut ideo pravi libri suscipiendi sunt eorum, quia veritas quae illic inserta est non negatur? Ait Apostolus (I Thess. V): Omnia probate, quae bona sunt tenete. Scimus Apostolum [Col. 0374C] etiam de paganorum libris aliqua posuisse: nunquid ideo etiam cuncta recipienda sunt, quae cum his pariter sunt prolata? Ipse apostolus ait multos praedicatores aliter atque aliter Christum praedicare, ubi licet, quocunque modo, Christum praedicatum oportet admitti. Tamen non ideo illum morem, quo non recte praedicatum est, non admonet evitare. Malos operarios ipse conqueritur, quorum alia refutanda, alia docet esse sectanda. Haec et hujusmodi exempla nos edocent, et testimonia divina confirmant, non omnia passim a quocunque dicta, vel ubicunque scripta, indifferenter accipere, sed retentis bonis quae noceant refutare. Et item: Quod firmavit in synodo sedes apostolica, hoc robur obtinuit; quod refutavit, habere non potuit firmitatem, [Col. 0374D] et sola rescidit quod praeter ordinem congregatio synodi putaverat usurpandum. Et item; Nobis, inquit, opponunt canones, quin Orientales episcopi, dum nesciunt quid loquantur, contra quos ipsi se venire produnt, quod primae sedi sana rectaque suadenti parere refugiunt. Ipsi sunt canones, qui appellationem totius Ecclesiae ad hujus sedis examen voluere deferri. Et item idem: Viderint ergo si alios habent canones, quibus suas ineptias exsequantur. Caeterum isti, qui sacri, qui ecclesiastici, qui legitimi celebrantur, non solum sedem apostolicam ad judicium vocare non possunt, et reliqua. Itemque idem: Sed velint nolint, ipsius judicio, scilicet apostolicae sedis, antiquae canonum constitutiones [Col. 0375A] firmantur. Sed religiosi viri atque perfecti secundum canones concessam sedi apostolicae potestatem nimirum conantur eripere, et sibimet eam contra canones usurpare contendunt. O canonum magistros atque custodes! Et post aliquanta: Quantum ad religionem pertinet, non nisi apostolicae sedi juxta canones debetur totius summa judicii. Et item: Apostolicae sedis auctoritas quod cunctis saeculis Christianis Ecclesiae praelata sit universae, et canonum serie paternorum, et multiplici traditione firmatur. Et item: Siquidem ad illam de qualibet mundi parte canones appellari voluerunt, ab illa autem nemo sit appellare permissus. Beatus quoque Gregorius eadem passus a Joanne, et post eum a Cyriaco, Constantinopolitanis episcopis, quae et Leo [Col. 0375B] ab Anatolio de praefatis Constantinopolitanis canonibus, pari modo scribens ad Eulogium Alexandrinum episcopum, et ad Anastasium Antiochenum episcopum, in suis epistolis inter caetera dicit hoc modo (lib. VI, epist. 31): Canones quidem Constantinopolitani concilii Eudoxianos damnant, sed quis fuerit eorum auctor Eudoxius, nequaquam dicunt. Romana autem Ecclesia eosdem canones, vel gesta synodi illius, hactenus non habet, nec accipit: in hoc autem eamdem synodum suscepit, quod est per eam contra Macedonium diffinitum. Reliquas vero haereses, quae illic memoratae sunt, ab aliis jam patribus damnatas reprobat. De Eudoxianis vero nihil hactenus agnovit. Et cum idem beatus Gregorius saepe in suis epistolis dicat ita se quatuor synodos recipere sicut [Col. 0375C] quatuor Evangelia, aperte demonstrat eodem modo, sicut praemisit, synodum Constantinopolitanam recipere, scilicet, ut quod de fide contra haereticos in ea est diffinitum apostolica sedes recipiat, canones autem vel gesta synodi illius contra Nicaenos canones, ut supra ostensum est, nequaquam recipiat. Quia vero sedes apostolica canones Chalcedonensis concilii, praeter illud unum capitulum in XVII recapitulatum, quod contra Nicaenos canones est constitutum, recipiat, idem beatus Gregorius in epistola ad Secundinum, et in homilia Evangelii decima septima evidenter ostendit: Quinam sunt, inquiens, in templo Dei hodie qui columbas vendunt, nisi qui in Ecclesia pretium de impositione manus accipiunt, per quam videlicet impositionem Spiritus sanctus [Col. 0375D] coelitus datur? Columba igitur venditur, quia manus impositio, per quam Spiritus sanctus accipitur, ad pretium praebetur. Sed Redemptor noster cathedras vendentium columbas evertit, quia talium negotiatorum sacerdotium destruit. Hinc est quod sacri canones Simoniacam haeresim damnant, et eos sacerdotio privari praecipiunt, qui de largiendis ordinibus pretium quaerunt. Cathedra ergo vendentium columbas evertitur, quando hi qui spiritalem gratiam venundant, vel ante humanos vel ante Dei oculos sacerdotio privantur. Nulla quippe synodus ex hac re decrevit judicium nisi Chalcedonense concilium, licet inde habeatur decretum et in canonibus qui vocantur apostolorum, quia non episcopalium conciliorum [Col. 0376A] auctoritate sunt constituti, sed a primis temporibus traditione viritim apostolicorum virorum fuerunt mentibus commendati, et partim verbis, partim sensu, ac sparsim diversis quorumdam epistolis pro qualitate causarum et personarum ac temporum inditi, atque exinde, antequam episcopi concilia libere inciperent celebrare, a devotis quibusque collecti. In quibus quaedam receptibilia, quaedam vero sunt non servanda. De quibus interdum quaedam assumpta sunt in conciliis, quaedam etiam a maximis et praecipuae auctoritatis viris in suis opusculis, sicut et de apocryphis, assumpta fuisse legimus, quoniam in quibusdam ad instructionem valent. Et ideo, sicut majorum traditione didicimus, seorsum ante concilia in canonum libris ad instructionem et propter [Col. 0376B] vulgatam eorum famam ponuntur: in quibusque codicibus sacrum Nicaenum et universale concilium regionalibus conciliis, quae ante illud acta fuerunt, propter auctoritatem suae magnitudinis praeponitur. Caeterum iidem canones qui vocantur apostolorum, non ab apostolis conscripti esse creduntur. Quoniam, sicut in sacra historia legimus, et inde scriptum ab Ecclesiae magistris accepimus, prima synodus apostolorum habita est Hierosolymis, de electione duodecimi apostoli pro Juda; secunda, de electione septem diaconorum; tertia, de circumcisione, ne credentibus ex gentibus imponeretur; quarta facta est de credentibus ex Judaeis illo tempore, ne prohiberentur, ubi necessitas exigeret, etiam legalibus caeremoniis initiari, ob devitandum videlicet eorum [Col. 0376C] scandalum, qui putabant eos ita Mosaica decreta tanquam idololatriae dogmata damnasse, quod etiam ante facere consuesse Timothei maxime circumcisione probatum est. Quintam vero synodum apostolorum Patres nostri fuisse tradunt, quando secundum quod praedictum est tempus adimpletionis advenit, ut in omnem terram exiret sonus eorum, et in fines orbis terrae verba eorum, et secundum Domini dictum, Evangelium praedicaretur in toto mundo per apostolos, quibus dixit: Ite, docete omnes gentes (Matth. XXII). Et tunc Symbolum, sicut universalis tenet Ecclesia, condiderunt, singuli singulas sententias proferentes, sicut et Leo ad Pulcheriam Augustam demonstrat (epist. 15, in fine): Siquidem ipsa, inquit, catholici Symboli brevis et perfecta [Col. 0376D] confessio, quae duodecim apostolorum totidem est signata sententiis, tam instructa sit munitione coelesti, ut omnes haereticorum opiniones solo ipsius possint gladio detruncari. Cujus Symboli plenitudinem si Eutyches puro et simplici voluisset corde concipere, in nullo a decretis sacratissimi Nicaeni concilii deviaret, et hoc a sanctis Patribus intelligeret constitutum, ut contra apostolicam fidem, quae non nisi una est, nullum se ingenium, nullum elevaret eloquium. Denique post haec nulla synodus ab apostolis legitur celebrata, qui fuerunt per omnem terram ad verbum fidei seminandum progrediendo dispersi. Sed et beatus Gelasius in catalogo qui libri ab Ecclesia catholica recipiantur descripto, authenticis scripturis, et [Col. 0377A] Nicaenae, Constantinopolitanae, ac Ephesinae, Chalcedonensis quoque synodi, et aliis conciliis a sanctis Patribus institutis, et orthodoxorum opusculis, atque decretalibus epistolis apostolicae sedis pontificum, aliisque scripturis discrete commemoratis, de his apostolorum canonibus penitus tacuit, sed nec inter apocrypha eos misit. Quapropter in lectione illorum sequenda est cautela ab eodem sancto Gelasio praemonita: Cum haec, inquit, ad catholicorum manus advenerint, beati Pauli apostoli praecedat sententia, qua dicit: Omnia probate, quod bonum est tenete. (I Thess. V). Sicut et in illis capitulis, quae dicuntur ex legibus Romanis Latina et Graeca lingua conscriptis, et ex praefatis epistolis diverse collecta, et satagente Osio ad synodum Nicaenam [Col. 0377B] delata, sed nonnisi ea quae ibidem constituta tenemus, ad servandum fuisse decreta. Unde identidem isdem Osius quaedam in synodo Sardicensi recitavit, quae cum legatis apostolicae sedis ab eadem synodo corroborata Ecclesia catholica recipit. In qua synodo, cui praesederunt legati apostolicae sedis, idem Osius Cordubensis episcopus, et Vincentius Capuanus, atque Calepodius Neapolitanus, fuerunt de hesperiis partibus episcopi quasi trecenti, ex orientalibus sex et sexaginta, sub Constantio imperatore, Rufo et Eusebio consulibus: et orientalibus Arianis a synodo fuga recedentibus, hesperii catholici remanentes quae tunc agenda fuerant exsequi studuerunt. Recordare quando haec et plura hinc tibi dixi ex traditione historiae veteris, cum mihi eras dulcissimus [Col. 0377C] filius, et ubi etiam ista de apostolorum canonibus, et de in praefatis synodis, Osio satagente, recitatis capitulis legere potuisti, si non neglexisti, et contra auctoritatem veterum, qui veraci attestatione confirmant non plura fuisse capitula sacri Nicaeni concilii, quam illa quae ex antiqua consuetudine catholica tenet et veneratur Ecclesia, his acquiescere nolens contende, si dicentem Apostolum nolueris obaudire: Si quis, inquit, vult contentiosus esse, nos talem consuetudinem non habemus, neque Ecclesia Dei (I Cor. X). Ego autem ex hac causa cestus jam depositos non resumam, cum sufficiant mihi quae sedes apostolica et catholica docet Ecclesia. Et quod addidisti tuis commentis, non esse primatem dioeceseos praeter apostoli primi vicarium, sufficienter supra [Col. 0377D] legisti quae sacri canones et decreta sedis Romanae pontificum de provinciarum primatibus intellexerunt ac decreverunt.

De sententiis vero, quae dicuntur ex Graecis et Latinis canonibus et synodis Romanis atque decretis praesulum ac ducum Romanorum collectae ab Adriano papa, et Engelramno Metensium episcopo datae, quando pro sui negotii causa agebatur, ex quibus quaedam tuis commentis interposuisti, quam dissonae inter se habeantur, qui legit satis intelligit, et quam diversae a sacris canonibus, et quam discrepantes in quibusdam ab ecclesiasticis judiciis habeantur, ut hic quaedam de plurimis ponam, evidenter manifestatur. Delatori, inquiunt (capp. 57, 73), aut lingua capuletur, [Col. 0378A] aut convicto caput amputetur. Judex criminosum discutiens, non ante sententiam proferat capitalem, quam aut reus ipse confiteatur, aut per innocentes testes convincatur. Testes autem sine aliqua sint infamia, uxores et filios habentes, et omnino Christum praedicantes. Testimonium clerici adversus laicum nemo suscipiat. Quae quantum aliena sint a sacris canonibus, et quantum inimica sint ecclesiasticis judiciis, nemo est qui ignoret, et quam tibi tuisque nuperrimis factis, de quibus reprehenderis, sint in quibusdam adversae, ex quibusdam de plurimis hic ostensis patenter quilibet potest agnoscere. Placuit, inquiunt (cap. 22), ut nullus episcoporum quemquam clericorum judicare aut damnare praesumat, nisi accusatus legitimos accusatores [Col. 0378B] praesentes habeat, locumque defendendi accipiat ad abluenda crimina. Et post aliquanta: Nec prius litigantibus sua velit, quin judex, sententia obviare, nisi quando ipsi, peractis omnibus, jam nihil amplius habuerint in quaestione quod proponant, et tandiu actio ventiletur, quousque ad rei veritatem perveniatur, et reliqua. Caveant judices Ecclesiae (cap. 53), ne absente eo cujus causa ventilatur sententiam proferant, quia irrita erit, imo et causam in synodo pro facto dabunt. Contra quas sententias fecisti, quando excommunicationes Deo et praeceptis ejus contrarias, de quibus te scriptis redargui, exerere praesumpsisti. Et item in eisdem sententiis scriptum est (cap. 27): Sunt nonnulli, qui indiscussos potestate tyrannica non canonica [Col. 0378C] auctoritate damnant, et sicut nonnullos gratia favoris sublimant, ita quosdam odio invidiaque permoti humiliant, et levi opinionis aura condemnant, quorum crimina non approbant. Ideoque communi decreto censemus, ut quandocunque aliquis episcoporum criminatur, congregatis omnibus ejusdem provinciae episcopis causa ejus audiatur, ut non occulte judicetur vel damnetur; quia ab aliis prius judicari non potest, nisi ab his a quibus ordinari potuit: quod si aliter factum fuerit, nullas vires habebit. Bona hora, tantum laborasti ut nulli subditus esses nisi apostolicae sedis pontifici, et nullus te judicare posset nisi apostolica sedes; cum ex ipsis sententiis, quas ad defensionem tui muniminis protulisti, hoc contra te proferatur, quia ipsis es subditus, et ab his [Col. 0378D] potes judicari, a quibus potuisti ordinari. Miranda, vel potius miseranda tua mirabilis imo miserabilis sapientia, quia haec in ipsis sententiis videre non potuisti, vel videre non voluisti, cum legas episcopus sancta animalia Ezechieli ostensa plena esse oculis ante et retro, et arrogantem Pharisaeum ibi oculum non habuisse, ubi jactando enumerans bona sua publicano se praetulit. Hinc etiam de te intelligi potest quod Salomon dicit: Doctrina sua noscitur vir: qui autem vanus et excors est, patebit contemptui (Prov. XII). Et Seneca pene Christianus, et apostolo Paulo familiaris: Videndum, inquit, ne per quae admiratio paratur, ridicula et odiosa sint. Et item Salomon: Quomodo si argento sordido ornare velis [Col. 0379A] vas fictile, sic lubia tumentia cum pessimo corde sociata (Prov. XXVI). Et Cato:

Audit quod non vult, qui pergit dicere quod vult.
Ulcus proserpit, quod stulta silentia celant.
Tolle mali testes, levius mala nostra feremus.
Unde item Salomon: Ejice derisorem, et exibit cum eo jurgium, cessabuntque causae et contumeliae (Prov. XXII). Si vero ideo talia quae tibi visa sunt, de praefatis sententiis, ac saepe memoratis epistolis, detruncando, et praeposterando, atque disordinando collegisti, quia forte putasti neminem alium easdem sententias, vel ipsas epistolas, praeter te habere, idcirco talia libere te existimasti posse colligere, res mira est, cum de ipsis sententiis plena sit ista terra, sicut et de libro collectarum epistolarum ab Isidoro, quem de Hispania allatum Riculfus Moguntinus [Col. 0379B] episcopus in hujusmodi, sicut et in capitulis regiis, studiosus obtinuit, et istas regiones ex illo repleri fecit. In cujus praefatione idem Isidorus dicit de apostolorum canonibus, quod a quibusdam dicantur apocryphi, et plures eos recipiant, et sancti Patres eorum sententias synodali auctoritate roboraverunt, et inter canonicas constitutiones posuerunt: quod de quibusdam sententiis verum est, sicut alibi in hoc opusculo potes legere. Differentiam quoque inter epistolas quas collegit et sacros canones, ex verbis beati Gelasii, quibus et sua verba interposuit, fecit. De Nicaeno autem concilio non est ita ut scripsit, sicuti multis auctoritatum testimoniis approbatur: et quod de pascha ex epistola Theophili protulit, qui ecclesiasticas historias legit, in [Col. 0379C] eodem concilio de pascha cum capitulis ibidem constitutis epistolam conditam reperit. De cujus scilicet Isidori dictis, sed et de epistola Damasi, quam suae praefationi supposuit, et collectioni praeposuit, quaedam possem prolixius ostendere. Sed cum ad ea quae hinc sunt opus, apostolicae sedis Leonis, et Gelasii, ac caeterorum pontificum Romanorum post Damasum, sufficientissime auctoritas et explanatio suppetat, superfluum duxi non necessaria in medium devocare, ne illud poeticum mihi objiceres,

Tu ne forte feras in sylvam ligna, viator.
Tu dicis, ut audivi, quia non ego solus sapio canones et verum dicis. Accepto prorsus hoc dictum, non quia tuum est, sed quia verum est. Et ego dico, quia non tu solus bene intelligis canones, et verum dico. [Col. 0379D] Recipe igitur hoc dictum, non quia meum est, sed quia verum est. Et si tu te putas scire quae non didicisti, ego illum hominem solum dico esse, qui scivit quae non ab homine didicit, de quo admirantes dicebant Judaei: Quomodo hic litteras scit, cum non didicerit? (Joan. VII.) Et ideo potuit per idiotas et piscatores docere oratores, et subjugare sibi imperatores. Et quia ego dico illum solum hominem esse, qui scivit quae ab homine non didicit, tu videbis de Paulo, qui dicit se non didicisse ab homine, sed per revelationem Jesu Christi, quem idem Paulus hominem esse non denegavit, quando dixit se nihil scire, nisi Jesum Christum, et hunc crucifixum (I Cor. II): quia Jesus Deus et homo, quoniam divinitas [Col. 0380A] crucifigi non potuit, homo est qui crucifixus fuit. Tu me reprehendis quia dico, quoniam antequam tu fuisses natus, ego canones scivi, jactans te cur non tibi liceat scire, qui post me didicisti, quod ego scio qui ante te didici. Sed Paulus non est de tuo corde locutus, qui legens dictum a Moyse: Interroga patrem tuum et annuntiabit tibi, majores tuos et dicent tibi (Deut. XXXII), gloriatur se didicisse legem ad pedes Gamalielis (Act. XXII): et sciens quia quando superbus erat, de coelo est prostratus a Domino, et qui praedicator futurus erat, non tamen mox ut praedicaret quod viderat audivit, sed ei jacenti dicitur: Ingredere in civitatem, et dicetur tibi quid te oporteat facere (Act. IX). Et hoc Dominus eum ab Anania discere voluit, unde ipse eum statim [Col. 0380B] et in momento per revelationem potuit docere. Deinde venit Hierosolymam videre Petrum (Galat. I). Deinde post annos quatuordecim ascendit Hierosolymam (Galat. II) secundum revelationem, et contulit cum antecessoribus suis apostolis Evangelium quod praedicabat in gentibus (ibid.): seorsum autem cum his qui videbantur praestantiores, ne forte in vacuum curreret aut cucurrisset. Et haec dico non ignorans de quibusdam dictum fuisse: In antiquis est sapientia (Job. XII), et de quibusdam, Cani hominis, sapientia ejus. Similiter de quibusdam: Quanto juniores, tanto perspicaciores, et de quibusdam intelligendum, Quanto juniores, tanto pervicaciores, de qualibus Paulus dicit: Erit tempus cum sanam doctrinam non sustinebunt, sed ad sua desideria [Col. 0380C] coacervabunt sibi magistros (II Tim. IV), et reliqua. Et quoniam scimus ubi, et quanto tempore, et a quibus, et quae ac quanta didicisti, qui non es doctus in schola Danielis, de quo dicitur, Nunquid tu Daniele sapientior? (Ezech. XXVIII.) quandiu talia tibi ad intentionem tuam non profutura, quae in commentis tuis continentur, vadis fodiendo, utilius, imo quia haec inutilia sunt utile tibi foret illa quaerere, quae ad tuam et commissorum tibi salvationem debueras bajulare. Scilicet quomodo in regulis sacris debeas intelligere, quia quidam jubentur usque ad missam catechumenorum manere in ecclesia, quidam autem sola intra ecclesiam fidelium oratione jungi sacrae mysteriorum celebritati, a Dominicae autem mensae convivio segregari. Et Leo dicit (epist. [Col. 0380D] 91, c. 4): His qui in tempore necessitatis, et periculi urgentis instantia, praesidium poenitentiae et mox reconciliationis implorant, nec satisfactio interdicenda est, nec reconciliatio deneganda. Et Innocentius dicit (epist. 1, c. 19): Ut quae Christo spiritualiter nubunt et a sacerdote velantur, si postea vel publice nupserint, vel se clanculo corruperint, non eas admittendas esse ad agendam poenitentiam, nisi is cui se junxerant de mundo recesserit. Et Coelestinus dicit (epist. 1, c. 2): Ut nulli sit ultima poenitentia deneganda. Cum enim nullus dicitur, nemo excipitur. Et Leo sicut praemisimus (epist. 91, c. 4): Implorantibus nec satisfactio, inquit, interdicenda est, nec reconciliatio deneganda. Et haereticos [Col. 0381A] ac schismaticos legimus ad ecclesiasticae fidei et pacis unitatem redeuntes per manus episcopalis impositionem in ordinibus suis debere recipere, et presbyteros vel diaconos in aliqua graviori culpa convictos, qua eos a ministerio necesse sit removeri, non eis manus tanquam poenitentibus debere imponi. Sciendum ergo nobis est, cur haereticis et schismaticis redeuntibus manus imponitur, et lapsis diaconibus vel presbyteris ad reconciliationem nequaquam manus imponitur, de quibus Leo dicit: Hujumodi lapsis ad promerendam misericordiam Dei privatam esse expetendam secessionem, ubi illis satisfactio, si fuerit digna, sit etiam fructuosa. Et idem Leo dicit: Ut si quis in regulas sacras commiserit, veniam sibi deinceps noverit denegari. [Col. 0381B] Et S. Gregorius, ac caeteri Romani pontifices, sed et sacri canones dicunt lapsos in ordine non debere restitui, sicut nec publice poenitentes ad ecclesiasticum ordinem promoveri. Quomodo ergo poenitentia, si fuerit digna, esse poterit fructuosa, si in gradibus suis hujusmodi poenitentes non valebunt restitui? Quid enim prodest triticum seminare, et fructum illius non colligere? aut domum construere, et non illic habitare? Nunquid qui cadit non adjiciet ut resurgat? (Amos V.) Et quorumdam haereticorum, quorum baptisma probatur, clericos in ordinibus suis recipi, quosdam autem legimus recipi non debere, et a quibusdam quosdam haereticos vel schismaticos cum chrismatis unctione, a quibusdam quosdam per manus impositionem [Col. 0381C] sine chrismatis unctione, a quibusdam quosdam sine manus impositione, cum professione simul et subscriptione, a quibusdam quosdam tantum professione recipi debere legimus. Et item in sacris canonibus legimus (conc. Arelat. II, can. 25): Ut hi qui post sanctam religionis professionem apostatant, et ad saeculum redeunt, et postmodum poenitentiae remedia non requirunt, sine poenitentia communionem penitus non accipiant, Et: Poenitentes qui in infirmitate viaticum eucharisticae acceperint, non se credant absolutos sine manus impositione, si supervixerint. Et legimus, quia sicut unum est baptisma, ita et una debet esse poenitentia, quae tamen publice agitur. Et sunt in nostris parochiis plurimi, qui post poenitentiam et reconciliationem [Col. 0381D] per manus impositionem, et post communionem, iterum labuntur, non solum semel, sed et secundo ac tertio: quomodo nobis de his faciendum sit, cum, sicut praemisimus, sine poenitentia communionem non accipient, vel quomodo qui accipiunt eucharistiam, et sic moriuntur, absoluti erunt, qui non essent absoluti sine manus impositione, si superviverent. Et in sacris canonibus legimus (conc. Vasen., can. 2): Eorum, qui poenitentia accepta in bono vitae cursu satisfactoria compunctione viventes, sine communione inopinato nonnunquam transitu in agris aut in itineribus praeveniuntur, oblationem recipiendam, et eorum funera ac deinceps memoriam ecclesiastico affectu prosequendam. Et Leo dicit (epist. 92, ad [Col. 0382A] Rust. Narb., cap. 8): Horum causa Dei judicio reservanda est, in cujus manu fuit, ut talium obitus usque ad communionis remedium differretur. Nos autem quibus viventibus non communicavimus, mortuis communicare non possumus. Sed et quomodo distinctos gradus poenitentium, de quibus in canonibus legimus, poeniteant poenitentes secundum praefixos gradus, intelligere quot sint, et qui sint, et observare erga poenitentes in ecclesia debeamus, ne contra sacras regulas faciamus, nosse ex canonibus sacris debemus: de quibus quaedam, si in opusculo isto diligenter attenderis, et ea reducere ad memoriam volueris, quae jam tibi dixisse me recolo, quando videbaris dignationem discendi habere, et velle docenda discere, poteris intelligere. Sunt et alia plurima, [Col. 0382B] quae hinc tibi poteram computare, sed mihi, praesertim inter spinas seminanti, esse longum et tibi infructuosum fore existimo, quia voluntatem tuam ac desiderium ad ea tendere inhianter audio et video, quae tanquam fenum velociter arescent, et sicut olera herbarum cito decident (Psal. XXXIX). De quibus iterum scriptum est: Dormierunt somnum suum, et nihil invenerunt omnes viri divitiarum in manibus suis. Ab increpatione tua, Deus Jacob, dormitaverunt qui ascenderunt equos (Psal. LXXV). In morte animae, inquit Gregorius, mentis oculos a veritatis luce clauserunt, qui in praesentis vitae honore confisi sunt: qui temporalis amor et honor, tum sicut fumus deficient, nisi ad tempus fueris inde conversus, quando transibit actus, manebit tibi reatus. Ideo [Col. 0382C] oportuerat te illa, quae hic tibi prodesse inciperent, et in semper existenti saeculo amplius prodessent, quando, sicut dicit Apostolus, veniet quod perfectum est, et evacuabitur quod ex parte est (I Cor. XIII), tota mentis devotione amplecti, de quibus si hodie aut cras interrogatus fueris, vera et salubria respondere valeres. Sed quia usus pessimo preceptore teipso, dedignaris scire quod nescis, cum inde interrogatus fueris, aut haesitando dissimulabis respondere, aut incerta studebis perverse docere. Tandem ab eo quod in fine pitacioli tui misisti: Decretalia, inquiens, quae a sanctis pontificibus primae sedis Romanae Ecclesiae sunt instituta, cujus auctoritate atque sanctione omnes synodi et sancta concilia roborantur, et stabilitatem sumunt, cur vos non habere vel observari [Col. 0382D] dicitis, nisi quia vestrae ordinationi contradicunt? Miror quare non vidisti te manifeste redargui et increpari, cum illa, quae tibi in parva schedula apud Gundulfi villam dedi, et in hoc opusculo supra posui, quae certum est te habere, penitus praetermiseris, nisi, ut tu ipse ex alterius verbis in tuo pitaciolo scripsisti, quia tuae ordinationi, id est tuae voluntati, et tuae intentioni contradicunt. Unde inferri tibi recte potest quod scriptum est: Ex verbis tuis te judico (Luc. XIX), sicut ipse scripsisti dicens: Ecce hic evidentissime ostenditur, si quis contra Romanorum pontificum decreta obloqui praesumpserit, jure temeritatis arguetur. Igitur lege illam praefatam schedulam, et supra scripta pontificum Romanorum [Col. 0383A] decreta ex sacris canonibus promulgata, et invenies te obloqui pontificum Romanorum decretis: et quando altera vice sic accurate dictabis, studiosius polire linguam tuam curabis, ne vitiose contra tuam grammaticam dictes, sicut hic fecisti dicens: Si quis contra Romanorum pontificum decreta obloqui praesumpserit. Nos enim simplices ac idiotae, si hinc loqui contingeret, diceremus, aut contra Romanorum pontificum decreta loqui, aut Romanorum pontificum decretis obloqui. Idem enim est, aut contra Romanorum pontificum decreta loqui, aut Romanorum pontificum decretis obloqui, ut non contemnendae auctoritatis falsator dicit:

Obloquitur numeris septem discrimina vocum.
[Col. 0383B] Unde tuus Servius, obloquitur numeris, dicendo obloquitur, chordarum expressit laudem, quas dicit verbis locutas: obloqui enim non est nisi contra loquentem loqui. Qua de re, si talionem mihi reddere volueris, et in dictis meis reprehensiones quaerens inveneris, ego jam spretis jactantibus puerorum plausibus, qui manente integro sensu, in verbis me magis intelligi quaero, quam admirari, cum Paulo dicam: Et si imperitus sermone, non tamen scientia (II Cor. XI, 6). Tibi autem novo grammatico, qui, ut frondosa et condensa arbor, foliis ornatus verborum phaleris debes incedere, et tua figmenta grandisonis pompare modis, et in omnem ventum inflatis buccis grammaticas spumas exspuere, hoc dicere non [Col. 0383C] licebit. In clausula vero tui pitacioli posuisti: Haec, inquiens, succincte quidem excerpsi, ac passim pro qualitate negotii contexendo promiscueque conserendo, ordine cum praepostero, tum composito, sed et sensim connexo, ascivi. Unde parcat mihi tua prudentia, et cujuscunque alterius lectoris patientia, si tumultuario et saepius repetito, non autem recti tramitis vel ordinato sermone, necessitate compulsus hoc opusculum designare potius quam perficere studui: quoniam tuis compilationibus confuso, et sicut ipse dixisti, praepostero ordine positis, et nunquam in eodem statu manentibus, aliter respondere non potui, nisi, ut venatores ferae lustra sequentes agere auditu et lectione puer scholarius in libro qui inscribitur Cynegeticon [Col. 0383D] Carthaginensis Aurelii didici, hac illacque discurrendo, retrograda etiam vestigia repetendo, anfractus tuos vestigando, explicare studerem: quod adhuc mihi erit necessarium facere, et in explicanda de inceptis ratione, et in ostendenda causali actione de his quae admisisti, et pro quibus tibi et Ecclesiae tibi commissae scripsi, contra quae irregulariter subscripsisti, ac subscribi fecisti, et etiam cum tuam novam subscripsionem, quin potius tuam novam praesumptionem adiens,

. . . . mille vias, tristesque labores
Discursusque citos, securi praelia ruris,
et sincero corde lites domesticas subire compellar.



CAPUT XXV. De auctoritate et differentia conciliorum et epistolarum sedis apostolicae pontificum.
[Col. 0384A]

De caetero quod Daniel dicit: Pertransibunt plurimi, et multiplex erit scientia (Dan. XII), Dominus demonstrat ad Moysem dicens: Ego sum Deus Abraham, et Deus Isaac, et Deus Jacob, et nomen meum Adonai non indicavi eis (Exod. VI); et longe post Moysem David dicit: Super seniores meos intellexi et, super omnes docentes me intellexi (Psal. CXVIII); et apostoli viderunt et audierunt quod multi antiqui justi desiderantes non viderunt vel audierunt. Quod beatus Gelasius, sapientiae et scientiae spiritu repletus, in catalogo, qui libri ab Ecclesia catholica recipiantur, post descriptionem authenticarum Scripturarum, et [Col. 0384B] Nicaena, Constantinopolitana, ac Ephesina, Chalcedonensi quoque synodis commemoratis, subjunxit: Et si qua sunt concilia a sanctis Patribus instituta, post horum quatuor auctoritatem et custodienda et recipienda decrevimus. Commemoratis etiam opusculis orthodoxorum ex nomine designatorum, adjunxit dicens: Item opuscula atque tractatus omnium Patrum orthodoxorum, qui in nullo a sanctae Ecclesiae Romanae consortio deviarunt, nec ab ejus fide vel praedicatione sejuncti sunt, sed ipsius communioni per gratiam Dei usque ad ultimum diem vitae suae fuere participes, legenda decernimus. Deinde dicit: Item decretales epistolas, quas beatissimi papae diversis temporibus ab urbe Roma pro diversorum Patrum consolatione [Col. 0384C] dederunt, venerabiliter suscipiendas. Et sic de martyrum passionibus conjunctim loquens, et de vitis sanctorum, et de actibus beati Silvestri, et ex Scriptura de inventione Dominicae Crucis, et de inventione capitis beati Joannis Baptistae, solertissime ac discretissime addidit dicens: Sed cum haec ad catholicorum manus advenerint, beati Pauli apostoli praecedat sententia: Omnia probate, quod bonum est tenete (I Thess. V). Sed et in ipsis apocryphis discretionem teneri debere subinnuit: De quibus quaedam in totum sunt rejicienda, quaedam autem propter haereticorum calumnias inter apocrypha sunt computenda, sed non penitus abominanda, de quibus viros catholicos in suis opusculis testimonia legimus assumpsisse, sicut et beatus Judas apostolus in [Col. 0384D] epistola sua egit. Animadvertenda igitur est discretio ex verbis beati Gelasii inter synodalia concilia, et apostolicorum virorum epistolas, quas ante concilia celebrata diversis temporibus, pro diversorum Patrum consolatione dederunt, quasque venerabiliter suscipiendas dicit: si qua sunt autem concilia a sanctis Patribus instituta post quatuor conciliorum auctoritatem, custodienda et observanda decrevit. Unde item idem in decretis suis dicit (Gelas. epist. 3, ad Dardanos): Patres, inquit, nostri catholici doctique pontifices, in unaquaque haeresi quolibet tempore suscitata, quidquid pro fide, pro veritate, pro communione catholica atque apostolica, secundum Scripturarum tramitem, praedicationemque [Col. 0385A] majorum, facta semel congregatione sanxerunt, inconvulsum voluerunt deinceps firmumque constare, nec in eadem causa denuo quae praefixa fuerant retractari qualibet recenti praesumptione permiserunt. Quantum enim distet inter illa scilicet concilia, quae custodienda et recipienda decrevit, et inconvulsa firmaque deinceps Patres catholici manere voluerunt, et illas epistolas, quae diversis temporibus pro diversorum consolatione datae fuerunt, quas venerabiliter suscipiendas dicit, nemo in dogmatibus ecclesiasticis exercitatus ignorat. Si enim quaedam ex his, quae in quibusdam illis epistolis continentur, tenere et custodire velle inceperimus, contra alia plurima illarum epistolarum facere incipiemus. Et rursus, si alia contra quae faceramus, [Col. 0385B] tenere et custodire inceperimus, adversus ea quae antea servare voluimus faciemus, et a conciliis sacris, quae perpetuo nobis recipienda, tenenda, ac custodienda, atque sequenda sunt deviabimus: sed et a consuetudine quam catholica Ecclesia habuit, ex quo in sacrum Nicaenum concilium Patres nostri convenerunt, qui adhuc, sicut Leo dicit (epist. 51, vel 53, ad Anatol.), nobiscum in suis constitutionibus vivunt, perniciosissime discedemus, et nihil certi tenentes in sectam Genethliacianorum, id est Mathematicorum offendemus, qui diffinierunt omnia in incertum. Nam et beatus Gelasius easdem epistolas, non solum sacris canonibus in quibusdam adversas, sed etiam sibi ipsis diversas ostendit, cum dicit, illas diversis temporibus pro diversorum [Col. 0385C] consolatione datas. Et hinc forte adversum me dices: Ergo calumniaris apostolicam sedem in sanctis ejus pontificibus, eo quod male senserint, et non tenenda decreverint. Unde tibi respondeo, quod de lege non Judaice servanda, contradicentibus sibi et dicentibus: Lex ergo adversus promissa Dei? (Gal. III, 21.) Respondit Apostolus: Absit. Lex quidem sancta, et mandatum sanctum, et justum, et bonum (Rom. VII, 12). sed personis et temporibus suis congrua: Quae propter transgressiones posita est, donec veniret semen cui repromiserat Deus, ordinata per angelos in manu mediatoris (Galat. III, 19). Et illas epistolas sanctorum et apostolicorum virorum, diversis temporibus pro diversorum consolatione, sicut et beatus Gelasius dicit, a sede apostolica [Col. 0385D] datas, et per eosdem Domini sacerdotes qui et angeli secundum Scripturam appellantur ordinatas, cum beato Gelasio apostolico viro venerabiliter suscipiendas dico. Quae suis temporibus congruentes fuerunt, donec per sacra concilia Patres nostri in unum convenientes, sicut ejusdem apostolicae sedis pontifices protestantur, suggerente sibimet sancto Spiritu, quoniam aliter credendum non est, mansuras usque in finem saeculi leges condiderunt. Et sicut de lege dicit Apostolus: Si enim esset lex quae posset vivificare, vere ex lege esset justitia (Galat. III, 21), ita salva reverentia sedis apostolicae dico, quia si illa, quae in eisdem epistolis eontinentur, et sui temporibus congrua fuerunt, subsequentibus [Col. 0386A] temporibus, ita ut in eis continentur, omnia et insimul custodiri valerent, et servari ac teneri congruerent, Patres nostri, catholici videlicet doctique pontifices, in conciliis sacris leges mansuras usque in saeculi finem non conderent. Suscipiendas ergo illas epistolas venerabiliter cum beato Gelasio dico, et cum leguntur, sicut ipse praecipit Gelasius, apostolica illa praecedat sententia, qua dicit: Omnia probate, quod bonum est tenete (I Thess. V). Et haec dico, non quo quaedam in eis dicam esse non bona, sed non per omnia sacris canonibus, Patrumque concilis consona, sicut et Apostolus dicit: Lex quidem bona et sancta, et mandatum sanctum, et justum, et bonum (Rom. VII, 12), sed in temporibus suis. Et Dominus de Judaeis. quibus ipsa lex data fuerat, [Col. 0386B] dicit: Dedis eis praecepta non bona (Ezech. XX), id est, quaedam tempore revelatae gratiae immutanda, quia lex dicitur in allegoria, ut Apostolus de duobus Abrahae filiis interpretatur. Et patres, inquit, nostri omnes sub nube fuerunt, et omnes mare transierunt, et omnes in Moyse baptizati sunt in nube et in mari, et omnes eamdem spiritalem escam manducaverunt, et omnes eumdem potum spiritalem biberunt: bibebant autem de spiritali consequente eos petra, petra autem erat Christus (Gal. IV, 24; I Cor. X, 4). Et lex in Decalogo quod non est immutatum accipitur, et lex in caeremoniis et legalibus sacrificiis dicitur, quae futurorum umbras appellat Apostolus (Col. II), et ut longe superius praelibavi, immutata nunc spiritaliter in Ecclesia conservantur. Quid enim agebatur in [Col. 0386C] illo populo Judaei nescierunt, sed nec modo sciunt. De illis quippe dictum est: Quandiu legitur Moyses, velamen super cor eorum positum est (II Cor. III); ibi velamen figura est, sed ablata est figura, et apparet veritas. Audi Apostolum quando ablatum est velamen. Cum transieris, inquit, ad Dominum, auferetur velamen (ibid.). Propitiatus ergo peccatis nostris et impietatibus per illud sacrificium vespertinum, quando Christus extendit manus in cruce ut diceretur: Dirigatur oratio mea sicut incensum in conspectu tuo, elevatio manuum mearum sacrificium vespertinum (Psal. CXL), sicut novimus quia Dominus circa vesperam pependit in cruce, ipse sacerdos, ipse victima, ipse oblator, ipse oblatio. Ipse sacerdos est, qui nunc ingressus est in interiora veli, [Col. 0386D] solus ibi ex his qui carnem gestaverunt interpellat pro nobis. In cujus rei figura, in illo primo populo, et in illo primo templo, unus sacerdos intrabat in Sancta sanctorum. Populus omnis foris stabat, et ille, qui solus ingrediebatur in interiora veli, offerebat sacrificium pro populo foris stante. Propitiatis ergo peccatis nostris et impietatibus per illud sacrificium vespertinum, transimus ad Dominum, et aufertur velamen. Propterea et Domino crucifixo velum templi scissum est Itaque nec carnem praeputii circumcidimus juxta ritum Mosaicae legis, nec abstinemus carnibus quas eadem lex dicit immundas, nec sabbata, et neomenias, et dies festos eorum carnaliter observamus, nec victimas pecorum [Col. 0387A] sacrificamus Deo, nec Pascha in ove et azymis similiter celebramus, et si qua alia fuerunt vetera sacramenta, quae omnia, ut dixi; umbras futurorum (Col. II), appellat Apostolus, quia ea significabant suo tempore revelanda, quae nos revelata percipimus, ut remota umbra, nuda eorum luce fruamur. Nam et exuendo veterem hominem circumcidimur in exspoliatione corporis carnis, et quos cibos illi vitant in pecoribus, nos vitamus in moribus, et exhibemus corpora nostra hostiam vivam sanctam, Deo placentem (Rom. XII), cui et animas nostras in desideriis sanctis pro sanguine intelligenter effundimus, et Christi velut agni immaculati sanguine ab omni iniquitate mundamur: qui propter similitudinem carnis peccati, etiam caprino pecore in veteribus [Col. 0387B] sacrificiis figuratur, nec eum negat in crucis cornibus taurum, qui in illo cognoscit maximam victimam. In illo requiem cum invenimus, vere sabbatizamus, et lunae novae observatio, vitae novae est sanctificatio, et Pascha nostrum est Christus, et azymum nostrum sinceritas veritatis fermentum non habens vetustatis. Et propter hanc vitae novitatem, primus mensis in anni mensibus celebrationi huic attributus est, nam ipse dicitur et mensis novorum. Quia vero in toto tempore saeculi nunc tertium tempus apparuit, ideo resurrectio Domini triduana est. Primum enim tempus est ante legem, secundum sub lege, tertium sub gratia, ubi jam manifestatio est sacramenti prius occulti in prophetico aenigmate: hoc ergo et in lunari numero significatur. Quia enim [Col. 0387C] septenarius numerus solet in Scripturis ad quamdam perfectionem mysticus apparere, tertia hebdomada lunae Pascha celebratur, id est qui dies occurrit a quarta decima in vicesimam primam. Et quaecunque alia illis veteribus adumbrata sunt signis, in isto habent finem, cujus regni non erit finis (Matth. V). In illo quippe omnia oportebat impleri, qui venit legem et prophetas non solvere, sed implere. Proinde illa vetera signa rerum non evacuavit arguendo, sed mutavit implendo, ut alia essent quae nuntiarent venisse jam Christum, quam fuerant illa quae praenuntiabant esse venturum. Similiter et in illis apostolicorum virorum epistolis, quaedam demonstrantur etiam apud gentiles fuisse ante adventum Domini significativa, sicuti de provinciis et [Col. 0387D] privilegiis civitatum, et primatibus flaminum et archiflaminum, quae ad instar legis Mosaicae, longe ante gentilium dispositionem, et in legislatione, et in eis quibusque distinctionibus existentis, ut supra ostendi, et in divisione tribuum ac incolatuum, et privilegiorum, ac primatuum ordinum singulorum gentiles disposuerunt, et, ut Clemens atque Anacletus ostendunt, apostolica traditione in Ecclesia hodieque servantur in divisione regionum, et parochiarum, et privilegiis sedium, et episcoporum, ac metropolitanorum, atque primatum. Quae apostolica vera traditio etiam ratione et prisca consuetudine sufficientissime est confirmata. Plane, inquit Augustinus (lib. IV de Bapt. contra Donatist, cap. 5), [Col. 0388A] verum est, quia ratio et veritas consuetudini praeponenda est: sed cum consuetudini veritas suffragatur, nihil oportet firmius retineri. Quaedam denique, sicut in eisdem epistolis ab apostolis tradita leguntur, vel ex legibus Romanis assumpta inveniuntur, ita plenariorum conciliorum auctoritate firmata servantur: et quaedam ex his in conciliis immutata fuerunt. Sed et quaedam de his, quae in regionalibus fuere statuta conciliis, plenariorum conciliorum auctoritate immutata, vel in postmodum irrefragabiliter conservanda tenentur, sicut catholici doctores et Ecclesiae magistri demonstrant, et partim ex eorum dictis supra ostendi: et praeter ea quae de verbis beati Augustini in hoc opusculo posui, in libris de Baptismo dicit: primum quidem ostendens differentiam [Col. 0388B] esse inter epistolare colloquium, quo istae epistolae apostolicorum, de quibus agitur, conditae sunt, et regionale ac plenarium concilium. Video, inquit (lib. III de Bapt., cap. 2), quid adhuc a me possit inquiri, videlicet, ut respondeam verisimilibus illis rationibus, quibus vel ante Agrippinus, vel ipse Cyprianus, vel illi qui eis in Africa consenserunt, vel si forte aliqui ex transmarinis terris longe discretis, nullo quidem sive plenario sive saltem regio nali concilio, sed epistolari colloquio, commoti sunt, ut hoc esse faciendum putarent, quod et consuetudo Ecclesiae pristina non habebat, et postea catholicus orbis terrarum robustissima firmitate consensionis exclusit, ut quod per disputationes ejusmodi in aliquorum mentes irrepere coeperat, de salute veniens [Col. 0388C] unitatis potentior veritas et universalis medicina sanaret. Item differentiam inter regionalia et plenaria concilia ostendit hoc modo: Nobis, inquiens, tutum est in ea non protrahi aliqua temeritate sententiae, quae nullo in catholico regionali concilio coepta, nullo plenario terminata sunt. Id autem securum est sententia vocis asserere, quod in gubernatione Domini Dei nostri et Salvatoris Jesu Christi universalis Ecclesiae consensione roboratum est. Item differentiam ostendit inter authenticas scripturas, et regionalia et plenaria concilia. Quis, inquit (lib. II de Bapt., cap. 3), nesciat sanctam Scripturam catholicam, tam Veteris quam Novi Testamenti, certis suis terminis contineri, eamque omnibus posterioribus episcoporum litteris ita praeponi, ut de [Col. 0388D] illa omnino dubitari et disceptari non possit, utrum verum vel utrum rectum sit, quidquid in ea scriptum esse constiterit? Episcoporum autem litteras, quae post confirmatum canonem vel scriptae sunt, vel scribuntur, et per sermonem forte sapientiorem cujuslibet in ea re peritioris, et per aliorum episcopoporum graviorem auctoritatem, doctorumque prudentiam, et per concilia licere reprehendi, si quid in eis forte a veritate deviatum est: et ipsa concilia, quae per singulas regiones vel provincias fiunt, plenariorum conciliorum auctoritati, quae fiunt ex universo orbe Christiano, sine ullis ambagibus cedere: ipsaque plenaria saepe priora posterioribus emendari, cum aliquo experimento rerum aperitur [Col. 0389A] quod clausum erat, et cognoscitur quod latebat, sine ullo typho sacrilegae superbiae, sine ulla inflata cervice arrogantiae, sine ulla contentione lividae invidiae, cum sancta humilitate, cum pace catholica, cum charitate Christiana. Et item (ibid., cap. 9): Quapropter illud unum isti considerent, quod omnibus patet. Si auctoritas Cypriani sequenda est, magis eam sequendam esse in unitate servanda, quam in Ecclesiae consuetudine commutanda. Si autem concilium ejus attendimus, huic esse universae Ecclesiae posterius concilium praeponendum, cujus se membrum esse gaudebat, et ut se in totius corporis compage retinenda caeteri imitarentur, saepius admonebat. Nam et concilia posteriora prioribus apud posteros praeponuntur, et universum [Col. 0389B] partibus semper optimo jure praeponitur. Cyprianus enim sanctae Ecclesiae catholicae universitas non fuit, sed in ejus universitate permansit: cujus radicem nunquam deseruit, sed in cujus radice fecundus, ut esset fecundior, ab agricola coelesti purgatus est. Haec de aliis conciliis a beato Augustino sunt dicta. Caeterum de sacra et mystica Nicaena synodo, sicut supra ex verbis Leonis et aliorum ostendi, nihil unquam a quoquam, vel apostolicae sedis pontifice, vel a plenario concilio, minime autem a regionali, est immutatum, quod non sit penitus irritum. Sicut et sanctus Gelasius in decretis suis dicit: Non, inquiens (epist. 11 ad Dardanos), nos latet, in tempestate persecutionis Arianae, plurimos pontifices de exsiliis pace reddita respirantes, per [Col. 0389C] certas provincias, congregatis secum fratribus, ecclesias composuisse turbatas: non tamen ut illius synodi Nicaenae quidquid de fide et communione catholica diffiniverat immutarent, nec nova quemquam pro lapsu damnatione percellerent: sed illius tenore decreti, nisi resipuisset, judicare damnatum, essetque consequens, ut nisi corrigeret, damnationi procul dubio subjaceret. Suscipe igitur illas epistolas, de quibus tua commenta compilasti, venerabiliter, ut dicit Gelasius, et serva inviolabiliter sacra concilia, ut decrevit Gelasius, et caeteri catholici videlicet doctique decreverunt pontifices. Sicut et de sanctorum imaginibus decreverunt, reprehendentes eos, veluti et beatus Gregorius in epistolis ad Secundinum et ad Serenum Massiliensem demonstrat [Col. 0389D] episcopum, qui sub hac quasi occasione ne adorari debuissent, confringenda easdem imagines dixerunt, et laudantes eos, qui illas non adorandas, sicut neque confringendas, sed ad instruendas solummodo mentes fuisse nescientium collocandas constituerunt: quoniam in adoratione solius omnipotentis sanctae Trinitatis humiliter prosterni debet, et si quis imagines Dei et sanctorum ad instructionem facere voluerit et habere non debet ullo modo prohiberi. Et quia, ut scriptum est: Quomodo in aquis resplendent vultus perspicientium, sic corda hominum manifesta sunt prudentibus (Prov. XXVII); et: Aqua profunda verba ex ore viri (Prov. XVIII); et: Diriventur fontes tui foras (Prov. V); ex verbis [Col. 0390A] sanctorum, quasi ex eorum imaginibus, ipsos, videlicet corda et promulgationes eorum, cognoscere possumus, quae sint quae singuli quique pro consolatione vel instructione quorumdam, juxta temporum et actuum qualitatem, et quae communiter atque unanimiter in conciliis sacris ad auctoritatem generaliter custodienda et recipienda perpetuo decreverunt: tu hac discretione, ut praemisi ex verbis beati Gelasii, suscipe ad instructionem illas epistolas, quas beatissimi papae diversis temporibus ab urbe Roma pro diversorum Patrum consolatione dederunt, legendas venerabiliter, et serva sacra concilia, quae sedes apostolica et omnis sequitur Ecclesia, inviolabiliter. Et ut Dominus ex lege confirmat in Evangelio: In ore duorum vel trium testium stabit omne [Col. 0390B] verbum (Matth. XVIII), quia mihi non pigrum, tibi autem est necessarium, repetam tibi quod de sacris conciliis ad Januarium dicit beatus Augustinus: Omnia itaque talia, quae neque sacrarum Scripturarum auctoritatibus continentur, nec in conciliis episcoporum statuta inveniuntur, nec consuetudine universalis Ecclesiae roborata sunt, sed diversorum locorum diversis motibus innumerabiliter variantur, ita ut vix aut omnino nunquam inveniri causae possint, quas in eis constituendis homines secuti sint, ubi facultas tribuitur, sine ulla dubitatione resecanda existimo. Quae verba beati Augustini quomodo placeant tibi, tu videris, exiguitati autem meae tutius et salubrius videtur cum illo sacra sequi concilia, et omnibus qui me audire voluerint inculcare, [Col. 0390C] non sequi relictis sacris conciliis illa quae ipse existimat resecanda, quam illa quae tu resecata et dissecata proponis sectanda, quoniam sibi ipsis diversa, ostendunt se esse non posse omnibus et in omnibus servanda atque sequenda. Oportet igitur, inquit Innocentius ad Decentium Eugubinum episcopum, eos, quin Domini sacerdotes, hoc sequi quod Ecclesia Romana custodit, a qua eos principium accepisse non dubium est, ne dum peregrinis assertionibus student, caput institutionum videantur omittere. Quid sit autem quod Ecclesia Romana custodit, et Domini sacerdotes oporteat sequi, demonstrat Gelasius (epist. 11 ad Dardanos): Confidimus, inquiens, quod nullus jam veraciter Christianus ignoret, uniuscujusque synodi constitutum, [Col. 0390D] quod universalis Ecclesiae probavit assensus, nullam magis exsequi sedem per caeteris oportere quam primam, quae unamquamque synodum et sua auctoritate confirmat, et continuata moderatione custodit, pro suo scilicet principatu, quem beatus Petrus apostolus Domini voce perceptum, Ecclesia nihilominus subsequente, et tenuit semper et retinet. Ecce habes secundum legem et Evangelium, plenitudinem testium testificantium de sequendis inconvulse conciliis, et de non studendis peregrinis assertionibus, Apostolo etiam praecipiente, Doctrinis variis et peregrinis nolite abduci (Hebr. XIII). Peregrinas autem eas assertiones ideo cum Innocentio dico, quia ex quo sacra concilia in Ecclesia catholica celebrari [Col. 0391A] coeperunt, illa quae suo tempore partim viguerunt, nisi quantum ex eis sacra concilia assumenda viderunt, ab usu ecclesiastico effluxerunt, usquequo nuper a te, quantum ex te est, recrudescere inceperunt, ut ad ea, quae aspiras libenter, transire possis in affectum cordis licenter, et a nullo coerceri vel judicari valeas regulariter: sed non sentiunt tecum, neque tibi consentiunt doctores et magistri Ecclesiae.



CAPUT XXVI. De eadem differentia iterum, et de conciliis plenariis, synodique Nicaenae praerogativa.

Unde quasi ex supererogatione superadjicio tibi quod item beatus Augustinus ad Januarium dicit (epist. 118): Primo, inquiens, tenere te volo quod [Col. 0391B] est hujus disputationis caput, Dominum nostrum Jesum Christum, sicut ipse in Evangelio loquitur, leni jugo suo nos subdidisse et sarcinae levi. Unde sacramentis numero paucissimis, observatione facillimis, significatione praestantissimis, societatem novi populi colligavit, sicut est baptismus Trinitatis nomine consecratus, communicatio corporis et sanguinis ipsius, et si quid aliud in scripturis canonicis commendatur, exceptis his quae servitutem populi veteris pro congruentia cordis illorum et prophetici temporis onerabant, quae et in quinque libris Moysis leguntur. Illa autem quae non scripta sed tradita custodimus, quae quidem toto terrarum orbe servantur, datur intelligi, vel ab ipsis apostolis, vel plenariis conciliis, quorum est in Ecclesia saluberrima auctoritas, [Col. 0391C] commendata atque statuta retineri, sicuti quod Domini passio, et resurrectio, et ascensio in coelum, et adventus de coelo Spiritus sancti, anniversaria solemnitate celebratur, et si quid aliud tale occurrit, quod servatur ab universis quacunque se diffundit Ecclesia. Et in edicto Justiniani imperatoris, de rectae fidei confessione, et refutatione haeresium quae adversantur catholicae Dei Ecclesiae, a synodo quinta dictato, et ab eodem imperatore confirmato, scriptum est: Oportet, inquit, etiam illud attendere eos qui veritatem perscrutantur, quod forsitan in conciliis quaedam a certis ibi convenientibus dicuntur, aut per favorem, aut per contrarietatem, aut per ignorantiam: nemo autem attendit ea quae per partem a quibusdam dicuntur, sed sola illa quae ab omnibus [Col. 0391D] communi sensu diffiniuntur. Si enim aliquis secundum illos voluerit attendere hujusmodi contrarietates, unaquaeque synodus invenietur semetipsam destruens. Qua discretione prudentius te intelligens Antiochena synodus, quam sanctus Hilarius, illo in carne vivens tempore quando celebrata fuit, in epistola ad imperatorem Constantium, et in libro de Synodis monstrat fuisse catholicam, quamque Chalcedonensis comprobat: et sciens, post tempora quorumdam eorum, de quorum epistolis quaedam collegisti et quaedam dolo omisisti, habitum Nicaenum concilium (can. 6), cui a sequentibus sanctis conciliis, sicut nihil contrarium est additum, ita ab eo nihil est abrogatum, nihil mutilatum vel immutatum, [Col. 0392A] licet a quibusdam non praevalentibus fuerit attentatum, constituisse ut per singulas provincias suis privilegia serventur metropolitanis ecclesiis, ita ut horum omnium, videlicet sibi commissorum, metropolitanus habeat potestatem, decrevit dicens (conc. Antioch., can. 6): Per singulas regiones episcopos convenit nosse, metropolitanum episcopum sollicitudinem totius provinciae gerere, propter quod ad metropolim omnes undique, qui negotia videntur habere concurrant. Et item (can. 13). Nullus episcopus ex alia provincia audeat ad aliam transgredi, et ad promotionem ministerii aliquos in ecclesiis ordinare, licet consensum videantur praebere nonnulli, nisi litteris tam metropolitani, quam caeterorum qui cum eo sunt episcoporum, rogatus adveniat, et ad actionem [Col. 0392B] ordinationis accedat. Quod manifestum est de quolibet metropolitano, ne in provincia metropolitani alterius quod non est suum non petitus vel vocatus praesumat, et non de tuo metropolitano in tua parochia illi subjecta dicere. Unde et Innocentius ad Alexandrum Antiochenum episcopum (epist. 20): Revolventes, inquit, auctoritatem Nicaenae synodi, quae una omnium per orbem terrarum mentem explicat sacerdotum, quae censuit de Antiochena ecclesia, cunctis fidelibus, ne dixerim sacerdotibus, esse necessarium custodire, quia super dioecesim suam praedictam ecclesiam, non super aliquam provinciam, recognoscimus constitutam. Et Bonifacius papa ad Hilarium Narbonensem episcopum (epist. 3): Nulli, inquit, videtur incognita synodi constitutio Nicaenae, [Col. 0392C] quae ita praecipit, ut eadem proprie verba ponamus: Per unamquamque provinciam jus mertropolitanos singulos habere debere, nec cuiquam duas esse posse subjectas: quod illi, quia aliter credendum non est, servandum sancto Spiritu suggerente sibimet censuerunt. Et paulo post: Quod idcirco dicimus, ut advertat charitas tua, adeo nos canonum praecepta servare, ut ita constitutio quoque nostra diffiniat, quatenus metropolitani sui unaquaeque provincia in omnibus rebus ordinationem semper exspectet. Et his consona Coelestinus: Juxta decreta, inquit (epist. 1), canonum unaquaeque provincia suo metropolitano contenta sit, ut decessoris nostri data ad Narbonensem episcopum continent constituta: nec usurpationi locus alicui sacerdoti in alterius [Col. 0392D] concedatur injuriam. Sit concessis sibi contentus unusquisque limitibus, alter in alterius provincia nihil praesumat. Unde et Africanum concilium ad Coelestinum papam scribit dicens (post conc. African.): Decreta Nicaena, sive inferioris gradus clericos, sive ipsos episcopos, suis metropolitanis apertissime commiserunt. Prudentissime enim justissimeque viderunt, quaecunque negotia in suis locis ubi orta sunt finienda: nec unicuique provinciae gratiam sancti Spiritus defuturam, qua aequitas a Christi sacerdotibus et prudenter videatur, et constantissime teneatur. Et Leo ad Anatolium (epist. 56): Illa Nicaenorum canonum per sanctum vere Spiritum ordinata conditio nulla unquam est parte solubilis. [Col. 0393A] Nulla sibimet de multiplicatione congregationis synodalia concilia blandiantur, neque trecentis illis decem atque octo episcopis quantumlibet copiosior numerus sacerdotum, vel comparare se audeat, vel praeferre: cum tanto divinitus privilegio Nicaena sit synodus consecrata, ut sive per pauciores, sive per plures ecclesiastica judicia celebrentur, omni penitus auctoritate sit vacuum, quidquid ab illorum fuerit constitutione diversum. De cujus privilegio et beatus Ambrosius dicit (lib. I de Fide, cap. 9): Non humana industria, non compositione aliqua, trecenti decem et octo episcopi ad concilium convenerunt, sed ut in numero eorum, per signum suae passionis et nominis, Dominus Jesus suo probaret se adesse concilio, crux in trecentis, Jesu nomen in decem et [Col. 0393B] octo est sacerdotibus.---Et mihi, inquit Hilarius, ipse ille numerus hic sanctus est, in quo Abraham victor regum impiorum ab eo qui aeterni sacerdotii est forma benedicitur. Et item beatus Leo papa (epist. 36 Anatolio): Sancti illi et venerabiles patres, qui in urbe Nicaena sacrilego Ario cum sua impietate damnato, mansuras usque in finem mundi leges ecclesiasticorum canonum condiderunt, et apud nos in toto orbe terrarum in suis constitutionibus vivunt, et si quid usquam aliter quam illi statuere praesumitur, sine cunctatione cassatur. Et hinc sanctus Leo ad Pulcheriam Augustam: Contra statuta, inquit (epist. 58), canonum paternorum, quae ante longissimae aetatis annos in urbe Nicaena spiritalibus sunt fundata decretis, nihil cuiquam [Col. 0393C] audere conceditur: ita ut si quis diversum aliquid decernere velit, se potius minuat, quam illa corrumpat. Quae si ut oportet a cunctis pontificibus intemerata serventur, per universas ecclesias tranquilla erit pax et firma concordia, nullae de mensura honorum dissensiones, nullae de ordinationibus lites, nullae de privilegiis ambiguitates, nulla erunt de alieni usurpatione certamina; sed aequo jure charitatis, rationabilis et morum officiorumque ordo servabitur, et ille vere erit magnus, qui fuerit totius ambitionis alienus.



CAPUT XXVII. De canonibus et sententiis ab eo prave intellectis et usurpatis.

[Col. 0393D] Quod ergo de tua parochia, quasi ego ad aliquid in ea diffiniendum illam adire non possim, ex verbis Callisti et aliis, tuis compilationibus tecum non facientibus, affirmare conaris, prave intelligis. Sed his et aliis regularum constitutionibus invenies hoc observare debere unumquemque metropolitanum in provincia alterius metropolitani, quod tu tibi perverse arrogas de tua parochia metropolitanae sedi Rhemorum subjecta. Unde ea quae supra posui non meae personae arrogo, sed metropolitanae sedis dignitati ascribo: quia sicut beatus Leo dicit: Etsi nonnunquam diversa sunt merita praesulum, jura tamen permanent sedium, quibus possunt aemuli perturbationem aliquam fortassis inferre, non tamen [Col. 0394A] possunt minuere dignitatem. Sed nec sensu sacris canonibus concordante in metrica titulatione compilationis tuae domno regi porrigendae scripsisti:

Responsum a vincto rite nec exigier;
et mihi per comministros meos ad te directos remandasti, ne cogerem te respondere, quandiu in custodia et absentia clericorum tuorum eras. Unde tibi tunc scripto respondi, et nunc ostendo te, ut dixi, non recto sensu ponere ex sacris regulis, quod de non respondendo in tua excusatione dixisti, asserente sancto papa Hilaro (in concil. Rom., c. 4): Nos, inquit, in nullo volumus severitatem ultionis exercere: sed qui in causis Dei contumacia vel [Col. 0394B] contemptu deliquerit, aut ipse quod perperam fecit abolere noluerit, in se quidquid in alium non resecarit inveniet. Non enim haec quae egisti inter dubia vel obscura secundum Leonis decreta poterant vel possunt ullo modo computari, ut inde locum defendendi te haberes, et tuis redonatus, regulariter vocatus ad synodum respondere deberes, sicut et in praecedentibus et in subsequentibus istius opusculi ex sacris regulis, et tu et quilibet alius qui legerit potest cognoscere: et ideo tibi scribere studui, ut quae in causis Dei contumacia vel contemptu deliquisti, et quae perpere commisisti, abolere curares, et factum tuum, quo male exordinasti, sicut idem Hilarus jubet de eo qui male ordinavit, ipse dissolveres: quatenus severitatem ultionis [Col. 0394C] in te exerceri ab eis quorum interest non exigeres, et ego in me non invenirem quod in te non resecare curaverim: quia, ut isdem dicit (in eodem conc., c. 1): Nulli fas est sine status sui periculo, vel divinas constitutiones, vel apostolicae sedis decreta temerare: quia nos, qui potissimi sacerdotis administramus officia, talium transgressionum culpa respiciet, si in causis Dei desides fuerimus inventi: quia meminimus, quod timere debemus, qualiter comminetur Dominus negligentiae sacerdotum: siquidem reatu majore delinquit, qui potiore honore perfruitur, et graviora facit vitia peccatorum sublimitas dignitatum. Scripsi ergo tibi secundum decreta Leonis, ut salubres suscipere curares hortatus, et nihil per contentionem agentes, [Col. 0394D] sed ad omne studium devotionis unanimes, divinis et apostolicis constitutionibus pareremus, et in nullo pateremur providentissima canonum decreta violari. Tu autem cogitans consilia quae non poteris stabilire, inobedientiam tuam, ne corrigas quae perpere admisisti, et effrenationem desideratae libertatis, indebite, ut non sis metropolitano subjectus, de appellatione, et non reddenda compellatus de injustis judiciis tuis responsione, secundum sensum tuum, sed non rectum, interpretata vis palliare: cum sicut Africae provinciae canones manifeste demonstrent a quibus non licet provocari, ita Sardicenses canones patenter ostendant, appellatio episcopi ad sedem apostolicam quando, ubi, et pro [Col. 0395A] quibus fieri et qualiter exsequi debeat, sed et Innocentius, ac Bonifacius, atque Leo idipsum decernant: qui etiam et pro quibus appellans constringi non debeat, leges concordantes regulis eloquuntur. Attende igitur convenienter quod item idem beatus Leo Anatolio Constantinopolitano episcopo extollenti se supra mensuram suam scripsit dicens (epist. 56): Virum catholicum, et praecipue Domini sacerdotem, sicut nullo errore implicari, ita nulla oportet cupiditate corrumpi. Dicente quippe sancta Scriptura: Post concupiscentias tuas non eas, et a voluntate tua vetare (Eccli. XVIII), multis mundi hujus illecebris, multis vanitatibus resistendum est, ut verae continentiae obtineatur integritas, cujus prima est labes superbia, initium transgressionis [Col. 0395B] et origo peccati. Quoniam mens potentiae avida, nec abstinet vetitis, nec gaudet concessis, dum in ordinato pravoque progressu excrescunt culpae, quae toleratae sunt studio reparandae fidei et amore concordiae. Quapropter revoca oculos mentis tuae a pravis progressionibus, et rectos gressus fac pedibus intentionis tuae et actionum tuarum, ut qui nunc de te gemimus, de te in Domino gaudeamus. Et attende quod beatus Gregorius ad Felicem episcopum in Serdica scripsit (lib. IV, epist. 10): Qualiter, inquiens, obedientia vel sit reverentia praepositis exhibenda, ex tuis quoque subjectis ipse non ambigis. In qua re valde est utile, si id quod disciplinae vigor imponit, nullo cogente humilitas laudanda servaverit. Pervenit ad nos itaque quod [Col. 0395C] fraternitas tua Joanni fratri nostro, primae Justinianae episcopo, secundum morem constitutum parere despiciat, et nec decreto ejus, nec relationi juxta consuetudinem voluisset subscribere. Quod si ita est, contristamur, quia superbiae de te manifestae praebes indicium, quod quam sit praecipue in sacerdote culpabile, divinae clementia admonitionis eloquitur. Propterea hortamur, ut mentis tumore deposito, antedicto fratri et coepiscopo nostro humilem te exhibere et parere non desinas, quatenus et Deus gaudeat in fraternitatis vestrae concordia, et alii de te sumant bonitatis exemplum. Nam si, quod non credimus, te in superbia permanere contigerit, districtam canonicamque disciplinae correctionem contumaciae tuae scito sacros canones ulciscenter [Col. 0395D] imponere. Bene ergo facis, talem te sponte salubri consideratione praebere, qualis esse canonica coercitione exigente compelleris. Nam nec tibi denuo post hanc nostram admonitionem licebit ad tuae voluntatis arbitrium contra morem majoribus tuis inobedientem existere, nec nos tantae indisciplinationi ecclesiasticam cognoscas dissimulare vel differre vindictam. Et item idem S. Gregorius ad Vincentium, et caeteros episcopos (lib. VII, ind. 11, epist. 8): Hortamur, inquit, fraternitatem vestram, ut si quemquam vestrum pro causis propriis ubicunque longius compulerit ambulare necessitas, a metropolitano vestro, secundum indictam a sanctis Patribus regulam, petere licentiam debeatis, nec [Col. 0396A] eum postponere in aliquo praesumatis, excepto si, quod non optamus, contra eumdem metropolitanum vestrum vos habere aliquid causae contingat, ut ob hoc sedis apostolicae judicium requiratis. Nam iis qui petere festinant licentiam, quod scitis, per canones etiam antiquorum Patrum institutione permissum. Manifestum est enim, qui canones hanc licentiam a metropolitanis petendam ab episcopis decreverunt. Quin Antiochenum concilium, a synodo Chalcedonensi favorabiliter comprobatum. Sed et Sardicenses canones dicunt (can. 9): Ut de qualibet provincia episcopi ad eum fratrem et coepiscopum nostrum preces mittant, qui in metropoli consistit, ut ille et diaconum ejus, et supplicationes destinet, tribuens commendatitias epistolas, et [Col. 0396B] reliqua. De judicio etiam apostolicae sedis expetendo adversus metropolitanum, si episcopo necesse fuerit, iidem Sardicenses canones decreverunt, sicut et Innocentius ad Victricium Rothomagensem episcopum patenter ostendit, et Hilarus papa dicit (epist. 8 ad Metropol. Galliae): Illud etiam non potuimus praeterire quod sollicitudine diligentiore curandum est, ne praeter metropolitanorum suorum litteras aliqui episcopi ad quamlibet provinciam audeant proficisci, quod etiam in omni genere officii clericalis per singulas debet ecclesias custodiri. Et sanctus Leo ad Theodorum Forojuliensem episcopum dicit (epist. 59): Sollicitudinis tuae is ordo esse debuerat, ut cum metropolitano tuo de eo quod quaerendum videbatur esse conferres, ac si id [Col. 0396C] quod ignorabat dilectio tua etiam ipse nesciret, instrui vos pariter posceretis: quia in causis, quae ad generalem observantiam pertinent omnium Domini sacerdotum, nihil sine primatibus oportet inquiri Et Symmachus ad Caesarium Arelatensem episcopum (epist. 5): Si quilibet, inquit, episcopus metropolitano pontifici, juxta canonum diffinitionem vocatus, obtemperare noluerit, noverit succidendum se, quod non optamus, ecclesiasticae disciplinae. Et Africae provinciae canones dicunt (can. 43): Ut episcopus a primate suo vocatus ad synodum competenter occurrat. Quod si non potuerit occurrere, nisi rationem impedimenti sui apud suum primatem reddiderit, Ecclesiae suae communione debere esse contentum. Et (can. 20): [Col. 0396D] Qui non fuerit concors circa metropolitanam ecclesiam, et circa sacerdotale consortium, sed inflatus, et ab hoc consortio separatus, putat propriae plebi incubandum, et nonnunquam conventus ad concilium venire detrectat, circa hunc non tantum dioecesim non esse servandam, verum et de propria ecclesia, quae illi male faverit, omnimodo adnitendum ut etiam auctoritate publica rejiciatur, atque ab ipsa principali cathedra removeatur. Et (can. 190 Carthag.): Si accusatus ad rationem reddendam venire refugerit, et excommunicatus a primate suo exstiterit, tempore quo non communicat, nec in sua Ecclesia vel parochia communicet. Et sanctus Hilarus papa ad Leontium, [Col. 0397A] et caeteros episcopos scribit (epist. 2): Quia non minus in sanctarum traditionum delinquitur sanctiones, quam in injuriam ipsius Domini prosilitur. Et Dioscorus in synodo Chalcedonensi, sicut in gestis ejusdem concilii, sed et in edicto Justiniani super quintam synodum demonstratur, non quia in fidem peccaverit, sed propter solum ecclesiasticum ordinem, et quia contra suum archiepiscopum sacris canonibus obvians rebellaverat, est damnatus. Et Acacius Constantinopolitanus episcopus propter praevaricationem Nicaeni concilii a Felice papa est condemnatus, sicut idem Felix ad eum scripsit dicens (epist. 4): Multarum transgressionum reperiris obnoxius, et in venerabilis Nicaeni concilii contumelia es saepe versatus. Haec mentis [Col. 0397B] oculo perspice, et ne illa, quod absit, incurras solertissime cave.



CAPUT XXVIII. De male ab eo excommunicatis: qui et qualiter excommunicari debeant, et qui ordo in judiciis ecclesiasticis observandus.

Nam cum dicat beatus Petrus apostolus: Si bene facientes patienter sustinetis, haec est gratia apud Deum (I Petr. II), causa injuriarum tuarum, sicut in petitione mihi ab ecclesia Laudunensi data continetur. presbyteros et diaconos, ac reliquos clericos non accusatos, nec confessos, neque convictos, ab omni ecclesiastico officio excommunicasti, et ut nemo sacra missarum officia in tua parochia celebraret, interdixisti: cum sacri canones neminem ab officio [Col. 0397C] removeri permittant, nisi aut sponte confessum, aut regulariter convictum, aut eum qui regulariter vocatus ad reddendae rationis judicium venire noluerit, sicut scriptum est in capitulo 19 Carthaginensis concilii de episcopis, et in 20 de presbyteris et diaconibus, ac reliquis clericis. Si, inquiunt (can. 20), presbyteri vel diaconi fuerint accusati, adjuncto sibi ex vicinis locis proprius episcopus legitimo numero collegarum, quos ab eodem accusati petierint, id est una secum in presbyteri nomine sex, in diaconi tres, ipsorum causas discutiant, eadem dierum et dilationum, et a communione remotionum, et discussione personarum inter accusatores et eos qui accusantur forma servata. Scilicet sicut de episcopis in praecedenti capitulo est diffinitum: reliquorum autem [Col. 0397D] clericorum causas etiam solus episcopus loci agnoscat et finiat. Et item (can. 28): Presbyteri, diaconi, vel caeteri inferiores clerici, in causis quas habuerint, si de judiciis episcoporum suorum questi fuerint, vicini episcopi eos cum consensu sui episcopi audiant, et inter eos diffiniant: vel ad primates suarum provinciarum provocent, sicut et de episcopis saepe constitutum est. Et secundum Antiochenos canones (can. 9): Ad metropolim omnes undique qui negotia videntur habere concurrant. Et (can. 20): In canonicis conciliis adsint presbyteri, et diaconi, et omnes qui se laesos existimant, et synodi experiantur examen. Nullis vero liceat apud se celebrare concilia, praeter eos quibus metropolitana jura videntur esse commissa. Et hinc sanctus [Col. 0398A] Augustinus, doctor famosissimus, atque ab apostolica sede receptissimus, qui Carthaginensi concilio, in quo haec quae eo praemisimus, apostolica auctoritate firmato interfuit, et plenissime sensum novit, quo eadem synodus capitulum illud constituit, de quo in epistola ad clerum et plebem Hipponiensium inter alia dicit (epist. 137): Nuper in concilio episcoporum constitutum est, nullum clericum, qui nondum convictus est, suspendi a communione debere, nisi ad causam suam examinandam se non praesentaverit. Ipsam autem praesentationem idem demonstrat concilium (conc. Carthag., can. 19), videlicet, ut aut ipse accusatus, ad causam suam dicendam electorum judicum die statuta litteris evocatus occurrat, aut aliquas veras necessitatis causas [Col. 0398B] probet, quibus occurrere non potuisse manifestum sit. Et attendendum, quia dicit non potuisse, et non dicit non voluisse. Sic et de accusatore dicit: Ut nec ipsi adimatur facultas causae suae peragendae, si se ad diem occurrere non valuisse probaverit. Sic et iterum de accusato, si ad concilium universale anniversarium occurrere noluerit, dicit: Quod si accusatus vel accusator occurere voluit et non valuit, excusabilem quemlibet eorum synodus esse voluit. Hoc quippe Africana synodus patenter ostendit, dicens: (can. 46): Ut si intra annum excommunicationis causam suam purgare contempserit. Unde et Carthaginense concilium dicit (can. 19): Quisquis episcoporum accusatur, ad primatem provinciae ipsius causam deferat accusator, nec a [Col. 0398C] communione suspendatur cui crimen intenditur, nisi ad causam suam dicendam electorum judicum die statuta litteris evocatus minime occurrerit. Qua sententia evidenter ostenditur, quia accusator accusare non potest, nisi in accusatione praesens fuerit; potest autem accusare absentem: et qui non potest accusari nisi per praesentiam accusatoris, potest absens judicari, imo etiam ab his qui hoc decreverunt jam judicatus est, si ad judicium litteris evocatus secundum quod decretum est non occurrerit, vel aliquas veras necessitatis causas, quibus eum occurrere non potuisse manifestum sit, non probaverit. Similiter ut de episcopo, ita et de presbytero, vel diacono subsequenti capitulo demonstratur. Hinc Bonifacius ad septem provincias scripsit, dicens de Maximo (epist. [Col. 0398D] 2): Si adesse voluerit, praesens si confidit ad objecta respondeat: si adesse neglexerit, dilationem sententiae de absentia non lucretur. Nam manifestum est confiteri eum de crimine, qui indulto et toties delegato judicio, purgandi se occasione non utitur.

Qui autem ad accusationem admitti non debeant, leges dicunt: Sane hi qui crimina sua in quaestione confessi sunt, de aliis si dicere voluerint, a judice non credantur: quia jure et legibus constitutum est, ut spontanea professione reus reum non faciat, neque illi de altero credatur, qui se criminosum esse confessus est. Et item: Non credendum est contra alios eorum confessioni, qui in criminibus accusantur, nisi se prius probaverint innocentes, quia [Col. 0399A] periculosa est, et admitti non debet rei adversum quemcunque professio. Et concilium Africanum demonstrat: Qui postea, inquiens (can. 96, 97), quam excommunicatus fuerit, in ipsa adhuc excommunicatione constitutus, sive sit clericus, sive sit laicus, accusare voluerit; omnesque servi, vel proprii liberti, ad accusationem non admittantur, vel omnes quos ad accusanda publica crimina leges publicae non admittunt; omnes etiam infamiae maculis aspersi, id est histriones, aut turpitudinibus subjectae personae; haeretici etiam, sive pagani, seu Judaei: sed tamen omnibus, quibus accusatio denegatur, in causis propriis accusandi licentia non est neganda. (Can. 98.) Et quotiescunque clericis ab accusatoribus multa crimina objiciuntur, [Col. 0399B] et unum ex ipsis, de quo prius egerit accusator, probare non valuerit, ad caetera jam non admittatur. Testes autem ad testimonium non admittendos, qui nec ad accusationem admitti praecepti sunt, vel etiam quos ipse accusator de sua domo produxerit: ad testimonium autem intra annos quatuordecim aetatis suae non admittantur. Et sanctus Augustinus dicit: Quamvis, inquiens, vera sint quaedam, non tamen judici facile credenda sunt, nisi certis indiciis demonstrentur. Qui fecit quod docuit, cum in reddita ratione ad primatem suae provinciae Xantippum scribens, quemdam presbyterum suum Abundantium a se judicatum esse demonstrat, de eo dicens (epist. 236): Insinuo prudentiae tuae, Abundantium quemdam in [Col. 0399C] fundo Strabonianensi pertinente ad curam nostram ordinatum fuisse presbyterum. Qui cum non ambularet vias servorum Dei, non bonam famam habere coeperat, qua ego conterritus, non tamen temere aliquid credere volens, sed plane sollicitior factus, operam dedi, si quomodo possem ad aliqua malae conversationis ejus certa indicia pervenire. Ac primo comperi, eum pecuniam cujusdam rusticani de vino apud se commendato intervertisse, ita ut nullam inde posset probabilem reddere rationem. Deinde convictus atque confessus est, die jejunii natalis Domini, quo etiam Gippitana ecclesia sicut et caeterae jejunabat, cum tanquam perrecturus ad ecclesiam suam valefecisset collegae suo presbytero Gippitano hora fere quinta, et cum secum nullum clericum haberet, in eodem fundo restitisse, et apud [Col. 0399D] quamdam malae famae mulierem, et prandisse et coenasse, et in una domo mansisse, et hoc negare non potuit. Nam quae negavit Deo dimisi, quae occultare permissus non est, judicavi. Timui ei committere ecclesiam, praesertim inter haereticorum circumlatrantium rabiem constitutam. Haec autem me prudentiae tuae praecipue intimare oportebat, ne aliqua tibi fallacia subreperet. Sciebat enim iste vir Domini canones, et non contemnebat secundum eosdem sacros canones, primati suo, minori scientia et forte merito, sed potiori loco subdi, obaudiens dicentem Apostolum: Obedite praepositis vestris in Domino (Hebr. XIII). Ubi autem inter accusatores et [Col. 0400A] accusatos causa debeat agitari, Carthaginense concilium statuit dicens (can. 30): Ut accusatus vel accusator in eo loco unde est qui accusatur, locum sibi eligat proximum, quo non sit difficile testes producere ubi causa finiatur; et hinc leges dicunt: Criminum discussio ibi agitanda est, ubi crimen admissum est: nam alibi criminum reus prohibetur audiri. Et item: Si quis adversarium aut repetitione, aut criminis objectione pulsaverit, in provincia in qua consistit ille qui pulsatur, suas exerat actiones, nec aestimet adversarium suum alibi aut longius ad judicium pertrahendum. Ille vero qui pulsatus fuerit si judicem suspectum habuerit, liceat appellare. Et Carthaginense dicit concilium (can. 15): Ut a quibuscunque judicibus ecclesiastici; [Col. 0400B] ad alios judices ecclesiasticos, ubi est major auctoritas, fuerit provocatum, non eis obsit quorum fuerit soluta sententia, si convinci non potuerint, vel inimico animo judicasse, vel aliqua cupiditate aut gratia depravari. Sane si ex consensu partium electi fuerint judices, etiam a pauciori numero quam constitutum est, non liceat provocari. Qualiter autem sententia finiri debeat, leges et sacri canones monstrant, dicentes ut vel in synodo, vel per judices, sive quos conquirentes primates dederint, sive quos ipsi vicinos ex consensu delegerint. Deputati autem judices episcopi, ut Africanum dicit concilium (can. 88), ab illo primate sunt dandi, in cujus provincia causa versatur: si autem ex communi placito conquirentes vicinos judices elegerint, aut unus eligatur, aut tres, et si tres elegerint, aut [Col. 0400C] omnium sententiam sequantur, aut duorum. Et Chalcedonense concilium dicit (can. 9): Si quis clericus adversus clericum habet negotium, non deserat episcopum proprium, et ad saecularia percurrat judicia; sed prius actio ventiletur apud episcopum proprium, vel certe consilio ejusdem episcopi, apud quos utraeque partes voluerint, judicium continebunt. Si quis autem praeter haec fecerit, canonicis correptionibus subjacebit. Et sanctus Innocentius ad Victricium episcopum: Si quae, inquit (epist. 1), causae, vel contentiones inter clericos tam superioris ordinis quam etiam inferioris fuerint exortae, ut secundum synodum Nicaenam congregatis ejusdem provinciae episcopis jurgium terminetur: nec alicui liceat (sine praejudicio tamen Romanae [Col. 0400D] Ecclesiae, cui in omnibus causis debet reverentia custodiri), relictis his sacerdotibus, qui in eadem provincia Dei Ecclesiam nutu divino gubernant, ad alias convolare provincias. Quod si quis forte praesumpserit, et ab officio cleri submotus, et injuriarum reus ab omnibus judicetur. Si autem majores causae in medio fuerint devolutae, ad sedem apostolicam, sicut synodus statuit, et vetus consuetudo exigit, post judicium episcopale referantur.

Et quia sicut duo sunt peccata, et duo genera peccatorum (aut enim in Deum peccat homo, aut in hominem), et duo sunt adventus Domini, qui venit peccatores salvos facere. Omnes enim peccaverunt, [Col. 0401A] et egent gloria Dei (Rom. III), unus occultus, et alter manifestus: unus, de quo scriptum est: Descendit sicut pluvia in vellus (Psal. LXXI), et alter de quo scriptum est: Deus manifeste veniet (Psal. XLIX); unus de quo dicitur: Venit filius hominis, non ut judicet mundum, sed ut salvetur mundus per ipsum (Joan. III), alter quando veniet judicare vivos et mortuos et saeculum per ignem; ita duo sunt judicia, unum occultum, et alterum manifestum; et duo judiciarii ordines, unus de quo dicit Apostolus: Si quis frater nominatur fornicator (I Cor. V), etc.; eam nominationem intelligi volens, ut dicit Augustinus in libro de Poenitentia (cap. 3), quae fit in quemquam, cum sententia ordine judiciario et cum integritate profertur. Noluit enim hominem ab homine judicari [Col. 0401B] ex arbitrio suspicionis, vel etiam extraordinario usurpato judicio: sed potius ex lege Dei secundum ordinem Ecclesiae, sive ultro confessum, sive accusatum atque convictum Nam si nominatio sufficit, multi damnandi sunt innocentes, quia saepe falso in quemquam crimen nominatur. Qui ordo judiciarius qualiter exsequi debeat, beatus Gregorius in commonitorio ad Joannem defensorem euntem in Hispanias dicit (lib. XI, ind. 6, epist. 52): Videlicet, ut alii sint accusatores, et alii testes: deinde causasarum qualitas est examinanda, et ut praesente accusato sub jurejurando dicatur testimonium scriptis allegatum, et accusatus respondendi et defendendi se locum habeat, et examinatio personarum accusantium ac testificantium regulariter fiat. Quem [Col. 0401C] judiciarii ordinis modum etiam Dominus innuit, cum in resuscitatione puellae in domo jacentis mortuae, ac si in revelatione non omnibus causae notae, quosdam discipulorum suorum testes, sed et patrem et matrem puellae secum adhibuit (Luc. VIII). Alter vero judiciarii ordinis modus est eorum, quae non sub paucorum notitia, quasi adhuc in cubiculo contecta, ut patrata credantur testibus indigent, sed quasi jam extra portam civitatis multa turba comitante elatus (Luc. VII), ad multorum cognitionem delata esse noscuntur. De quo judiciarii ordinis modo, dicit Apostolus: Ego quidem absens corpore, praesens autem spiritu, jam judicavi ut praesens eum qui sic operatus est, in nomine Domini nostri Jesu Christi, congregatus vobis et meo spiritu, cum virtute Domini [Col. 0401D] Jesu, tradere hujusmodi hominem Satanae in interitum carnis (I Cor. V); et paulo superius: Ut tollatur de medio vestrum qui hoc opus fecit (ibid.). Unde Ambrosius cognito opere pellendum peccantem fuisse de coetu fraternitatis dicit. Omnes enim crimen ejus sciebant, in qua re neque testibus opus erat, neque tergiversatione aliqua poterat tegi crimen. De patratore autem manifestorum, et si ad judicium adduci non potest, Bonifacius papa ad septem provincias decernens dicit de Maximo, qui conventus etiam devitabat, et adesse minime volebat: Nullus, inquit (epist. 2), dubitat, quod ita judicium nocens subterfugit, quemadmodum ut absolvatur qui est innocens quaerit. Sed astuta cavillatio [Col. 0402A] eorum, qui versutias agendi credunt esse consilia, nunquam innocentiae nomen accipiet. Confitetur enim de omnibus quisquis se subterfugere judicium dilationibus putat. Nihil enim interest utrum in praesenti examine omnia quae dicta sunt comprobentur, cum ipsa quoque pro confessione procurata toties constet absentia. Quod si adesse neglexerit, dilationem sententiae de absentia non lucretur. Sic Coelestinus (epist. 1) de Daniele Galliarum quondam episcopo judicavit. Et quia nemo praepropere, vel praepostere, scilicet non commonitus, neque conventus est judicandus, de conventione hujusmodi patratoris manifestorum criminum lex dicit: Quicunque tribus auctoritatibus judicis conventus, vel tribus edictis ad judicem fuerit provocatus, aut uno pro [Col. 0402B] omnibus peremptorio, id est, quod causam exstinguit, fuerit evocatus, et praesentiam suam apud eum judicem a quo ei denuntiatum est exhibere noluerit, adversus eum quasi in contumacem judicari potest, quinimo nec retractari per appellationem negotia possunt, quoties in contumacem fuerit judicatum.

Et hanc sententiam de tribus auctoritatibus conventis ex evangelica veritate, Coelestinus ad Nestorium scribens, et Ephesina synodus de eodem decernens, et beatus Gregorius ad Joannem scribens comprobant. De peremptorio autem scripto, Africanum concilium monstrat de Cresconio (can. 15): Ut si conventus resipiscere detrectaverit suo contemptu et contumacia faciente, auctoritate judiciaria protinus excludatur. Et item beatus Gregorius de [Col. 0402C] sententia in contumacem scribens ad Maximum praesumptorem Salonitanum episcopum dicit (lib. V, epist. 3): Hortamur ut ad nos venire omni postposita excusatione festines, quatenus servata justitia, haec de quibus accusaris et cognoscere et finire secundum canonica instituta Christo revelante possimus. Ita autem fac, ut ad veniendum amplius jam moras non ingeras, ne ipsa te magis absentia obnoxium his quae dicuntur assignet, et nos in te haec res, non solum propter dicta crimina quae purgare subterfugis, sed etiam propter inobedientiae culpam, durius scilicet ut in contumacem cogat ex concilio ferre judicium. Et Africanum concilium (can. 67), ad suggestionem vel postulatum Maurentii episcopi, post recitatam schedulam quam obtulit Placentinus: [Col. 0402D] Debuisse quidem ex sancto concilio adversus contumaces episcopos, qui praecepti fuerant a primate suo ut occurrerent ad concilium, et non venerunt, secundum mensuram sacerdotalem ferri sententiam; sed servata ecclesiastica mansuetudine, dati sunt de concilio electi judices, et missae sunt litterae ad eorumdem episcoporum primatem. Qualiter autem examinatis omnibus, et ad liquidum cognitis, sententia regulariter ac legaliter proferri debeat, et ecclesiasticae et publicae leges demonstrant dicentes: Observare judices specialiter debent, ut in omnibus causis sententia, quae deliberata fuerit, constitutis pariter partibus recitetur, ut ab his a quibus causa dicta est ad integrum quae dicta fuerit sententia [Col. 0403A] cognoscatur. Et item: Quidquid praesentibus partibus in causis fuerit ordinatum, habebit plenissimam firmitatem, nec poterit immutari. Et item: Ea quae, altera parte absente decernuntur, vim rerum judicatarum non obtinent. Et item, quod et sanctus Gregorius in commonitorio ad Joannem defensorem euntem in Hispanias ex legibus novellae constitutionis capitulo decimo sexto de testibus posuit, et canonicum esse decrevit: Hoc quoque, inquiens, saepius agnovimus, quoniam quidam, aut apud locorum defensores, aut apud clarissimos provinciarum judices, aut etiam ut assolet hic apud clarissimum magistrum census ingrediuntur et queruntur, tanquam ab alio passi aliquid contra leges, [Col. 0403B] aut aliter injustitiam sustinentes, aut damnificati testes volunt producere. At ne postea objiciatur eis quia per unam partem gesta confecta sunt, oportet et illum qui impetitur, in ipsa civitate constitutum ubi testimonia dantur, admonitum a judice sive a defensore, advenire aut audire testes. Si vero noluerit advenire, sed contempserit ut ex hoc ab una parte testimonia adversus aliam inutilia sint, sancimus hujusmodi testimonia ita valere, tanquam si non ex una parte consisterent, sed etiam ipso praesente fuissent facta. Si enim repudiaverit, et venire noluerit et audire quae deponuntur, cum utique in publico sit et non ex inevitabili quadam necessitate venire non possit, aequaliter erunt tanquam si advenisset, et nulla utilitas ex contemptu suo ei adhibebitur, sed [Col. 0403C] videbuntur quidem in utriusque praesentia facta. Ecce, inquit sanctus Gregorius, admonendus est semper adversarius, ut ad audiendos testes adveniat, alioquin necesse est ut quod contra leges actum est firmitatem non habeat. Quales autem testes, vel cujus opinionis, ad testimonium admittendi sunt, plurimae leges ostendunt, quae pene nulli habentur incognitae, quae etiam et illud sanciunt: Ut vilissimis testibus etiam sine corporali discussione credi non debeat; et item in libro sexto, titulo decimo nono, inter alia praecipitur: Ut sententia, si sine scripto dicta fuerit, nec nomen sententiae habere mereatur. Quod legale decretum et in passione Domini, super cujus caput posuerunt causam ipsius scriptam, et in martyrum passionibus, quando judicati sunt, observatum [Col. 0403D] multoties legimus, et legatos apostolicae sedis, auctoritate Leonis papae, Dioscorum in Chalcedonensi concilio, et Felicem Acacium, et Silverium papam Vigilium, et caeteros Romanae sedis pontifices per scripturam plures qui resipiscere noluerunt legimus condemnasse.



CAPUT XXIX. Quid canones statuant de irregulariter excommunicatis.

Vide, frater, si has sacras leges fuisti secutus, quando presbyteros et diaconos parochiae tuae ab officio ecclesiastico generaliter excommunicasti, cum certissimum atque notissimum et nobis et omnibus in hac Rhemensi provincia habeatur, quod nec accusati, nec confessi, neque convicti de aliquo crimine [Col. 0404A] fuerint. Quia vero certum est te non secundum has regulas judicasse, nec ex consensu partium electus in hac judicatione judex fuisti, a te judice ecclesiastico ad me majoris auctoritatis judicem ecclesiasticum judicati; sicut et fecerunt, debuerant provocare, et tua injusta sententia a me est competenter soluta. Placuit, inquit Carthaginense concilium, ut a quibuscunque judicibus ecclesiasticis ad alios judices ecclesiasticos, ubi est major auctoritas, fuerit provocatum, non eis obsit quorum fuerit soluta sententia, si convinci non potuerint, vel inimico animo judicasse, vel aliqua cupiditate, aut gratia depravati, et reliqua. Quae sententia utrum te an non tangat, ratio ipsa demonstrat. Nunc videamus quid sacri canones dicant de his, qui a singulis episcopis provincialibus, [Col. 0404B] pro incognitis causis primati provinciae et caeteris episcopis excommunicantur. De his, inquiunt Nicaeni canones (can. 5), qui communione privantur, seu ex clero seu ex laico ordine, ab episcopis per unamquamque provinciam, sententia regularis obtineat, ut hi qui abjiciuntur ab aliis non recipiantur; requiratur autem, ne pusillanimitate, aut contentione, vel alio quolibet episcopi vitio videatur a congregatione seclusus. Ut hoc ergo decentius inquiratur, bene placuit annis singulis per unamquamque provinciam bis in anno concilia celebrari, ut communiter omnibus simul episcopis congregatis provinciae, discutiantur hujusmodi quaestiones, et sic qui suo peccaverunt evidenter episcopo, excommunicati rationabiliter ab omnibus [Col. 0404C] aestimentur, usquequo vel in communi, vel episcopo placeat humaniorem pro talibus ferre sententiam. Et Antiochenum concilium (can. 6): Si quis a proprio episcopo communione privatus est, non ante suscipiatur ab aliis, quam suo reconcilietur episcopo, aut certe ad synodum quae congregatur occurrens pro se satisfaciat, et persuadens concilio sententiam suscipiat alteram. Haec autem diffinitio maneat circa laicos, et presbyteros, et diaconos, omnesque qui sub regula esse monstrantur. Et Carthaginense concilium, quod in capitulo vigesimo dixerat, ut statuto numero uniti episcopi cum proprio episcopo presbyterorum et diaconorum causas terminarent, reliquorum clericorum querelas solus episcopus cognosceret et finiret, capitulo vigesimo octavo dicit: [Col. 0404D] Ut presbyteri, diaconi, vel caeteri inferiores clerici, in causis quas habuerint, si de judiciis episcoporum suorum questi fuerint, vicini episcopi eos cum consensu sui episcopi audiant, et inter eos diffiniant adhibiti ab eis episcopi. Quod si et ab eis provocandum putaverint, non provocent ad transmarina judicia, sed ad primates suarum provinciarum, sicut et de episcopis saepe constitutum est. Ad transmarina autem qui putaverint appellandum, a nullo intra Africam in communionem suscipiantur. Et Africanum concilium capitulo nonagesimo secundo haec eadem diffinivit. Qui canones propter longinquitatem primatum, ad finitimos episcopos, presbyteros, vel diaconos, ac reliquos clericos praecipiunt [Col. 0405A] provocare, sicut iidem canones aperte demonstrant in capitulo de visitandis tempore concilii provinciis, sed et in eo ubi Carthaginense concilium dicit (can. 17): Ut unaquaeque provincia propter longinquitatem primatem habeat proprium. Unde et Mauritania Sitifensis postulavit primatem provinciae Numidiae, ex cujus coetu separatur, ut suum habeat primatem, quem, consentientibus omnibus primatibus provinciarum Africanarum, vel omnibus episcopis propter longinquitatem habere permissa est. Quapropter in unaquaque provincia quae primatem habet, omnes qui negotia videntur habere, secundum Antiochenos canones, ad metropolim debent concurrere: quia, ut Africanum concilium ad Coelestinum papam scribit (can. 9): Decreta Nicaena, sive inferioris gradus [Col. 0405B] clericos, sive episcopos ipsos, suis metropolitanis apertissime commiserunt. Prudentissime enim justissimeque viderunt quaecunque negotia in suis locis ubi orta sunt finienda, nec unicuique provinciae gratiam sancti Spiritus defuturam, qua aequitas a Christi sacerdotibus et prudenter videatur, et constantissime teneatur: maxime quia unicuique concessum est, si judicio offensus fuerit cognitorum, ad concilium suae provinciae vel etiam universale provocare.

Quod et Innocentius ad Victricium ex Nicaenis decrevit canonibus, et ex eis Bonifacius ad Hilarium Narbonensem episcopum dicit (epist. 1): Advertat, inquiens, charitas tua adeo nos canonum praecepta servare, ut ita constitutio quoque nostra diffiniat, [Col. 0405C] quatenus metropolitani sui unaquaeque provincia in omnibus rebus ordinationem semper exspectet; et similiter Coelestinus, et alii sedis Romanae pontifices decreverunt. Sardicenses quoque canones, propter praefatam longinquitatem primatum, ad finitimos episcopos, veluti et Africae provinciae canones, provocare permiserunt, sicut et in eisdem Sardicensibus canonibus demonstratur, memorante Osio importunitates Africanorum episcoporum, quos dicit se cognovisse sanctissimi fratris et coepiscopi sui Grati salutaria consilia spernere atque contemnere. Unde in praefato Sardicensi concilio scriptum est (can. 17): Osius episcopus dixit: Quod me adhuc movet reticere non debeo, si episcopus quis forte iracundus, quod esse non debet, cito et aspere commovetur [Col. 0405D] adversus presbyterum, sive diaconum suum, et exterminare eum de Ecclesia voluerit, providendum est ne innocens damnetur, aut perdat communionem; et ideo habeat potestatem is qui abjectus est, ut episcopos finitimos interpellet, et causa ejus audiatur, ac diligentius tractetur, quia non oportet ei negare audientiam roganti. Et ille episcopus, qui juste aut injuste eum abjecit, patienter accipiat ut negotium discutiatur, ut vel probetur sententia ejus a plurimis, vel emendetur. Tamen priusquam omnia diligenter et fideliter examinentur, eum qui fuerat a communione separatus, ante cognitionem nullus debet praesumere ut eum communioni societ. Attendendum quippe nobis est quod discretissime sacri [Col. 0406A] canones dicunt, ut eum qui fuerat a communione separatus, ante cognitionem nullus debet praesumere ut eum communioni societ. Quia sicut sanctus Leo ad Rusticum Narbonensem episcopum scribit (epist. 95, in praefat.): In his quae vel dubia fuerint aut obscura, id noverimus sequendum, quod nec praeceptis evangelicis contrarium, nec decretis sanctorum inveniatur adversum. Et item: Quia sacerdotum Domini matura volumus esse judicia, nihil possumus in rebus incognitis in cujusquam partis praejudicium diffinire, priusquam universa quae gesta sunt veraciter audiamus. Et item alibi egregie dicitur: Non esse justum mediatorem, qui in incertis sic unam partem audit, ut alteri parti nihil reservet. Et sanctus Gregorius: Ira, inquit, sacerdotis nequaquam [Col. 0406B] debet esse praeceps et perturbata, sed magis ex consilii gravitate mitiganda. Et item: Ad proferendam, inquit (Moralium l. XIX, c.14), sententiam nunquam praecipites esse debemus, nec temere indiscussa judicemus, ne quaelibet mala audita nos moveant, ne passim dicta sine probatione credamus. Quod profecto perpetrare pertimescimus, si auctoris nostri subtilius facta pensemus. Ipse quippe, ut nos a praecipiti sententiae prolatione compesceret, cum omnia nuda et aperta sint oculis ejus, mala tamen Sodomae noluit audita judicare, qui ait: Descendam, et videbo utrum clamorem, qui venit ad me, opere compleverint, an non est ita, ut sciam (Gen. XVIII, 21). Omnipotens itaque Dominus, et omnia sciens, cur ante probationem quasi dubitat, nisi ut gravitatis [Col. 0406C] nobis exemplum proponat, ne mala hominum ante praesumamus credere quam probare? De manifestis autem et plurimis cognitis mox ibidem subsequitur: Ecce per angelos ad cognoscenda mala descendit, moxque facinorosos percutit; atque ille patiens, ille mitis, ille de quo scriptum est: Tu autem, Domine, cum tranquillitate judicas (Sap. XII, 18), ille de quo rursum scriptum est: Dominus patiens est redditor (Eccli. V, 4), in tanto crimine involutos inveniens, quasi patientiam praetermisit, et diem extremi judicii exspectare ad vindictam noluit, sed eos igne judicii ante judicii diem praevenit. Ecce malum quasi cum difficultate credidit cum audivit, et tamen sine tarditate percussit cum verum agnoscendo reperit: ut nobis videlicet daret exemplum, quod majora crimina [Col. 0406D] et tarde credenda sunt cum audiuntur, et citius punienda cum veraciter agnoscuntur. Et qui a Patre accepit omne judicium, et in spiritali et in saeculari sua republica, pro se ad judicandum ministros suos constituit, sicut Scriptura dicit, eisque sibi in judicio etiam ministrare praecepit, dicens: Si quis mihi ministrat, me sequatur (Joan. XII, 26), id est me imitetur. In qua ministratione idem qui est via, veritas, et vita, viam judicandi hoc modo judicibus sacra lectione, qui fuerint Sodomorum accusatores ostendit, Clamor, inquit, Sodomorum venit ad me (Gen. XVIII, 20), id est non solum magna, sed et manifesta perseverantia peccata eorum ad judicandum provocant me. Qui fuerint testes accusationis [Col. 0407A] eorum subsequitur dicens: Descendam et videbo utrum clamorem, qui venit ad me, opere compleverint, an non, ut sciam (Gen. XXI). Dominus itaque omnia sciens, ut ex verbis sancti Gregorii praemisimus, et alii catholici doctores exponunt, judicandi nobis modum proponit, ut quae non sunt manifesta non judicemus, et quae manifesta sunt sine tarditate et haesitatione aliqua judicemus, sicut supra ex verbis beati Ambrosii apostoli sententiam exponentis ostensum est: Cognito, inquit, opere pellendum peccantem fuisse de coetu fraternitatis dicit Apostolus. Omnes enim crimen ejus sciebant, in qua re neque testibus opus erat, neque tergiversatione aliqua poterat tegi crimen.



CAPUT XXX. Qua ratione solvi queant excommunicationes non legitimae, et de iis qui injuste excommunicant.
[Col. 0407B]

Quibus sententiis sanctarum Scripturarum, et sacrorum canonum, atque decretorum sedis Romanae pontificum, fultus atque suffultus, et sicut adhuc in processu ostendam, metropolitana auctoritate, exsecrabilem atque exitiabilem, non excommunicationem, sed maledictionem tuam, in eos jaculatam, qui non accusati, nec confessi, nec convicti, nec etiam a te fuere secundum Domini jussionem commoniti, ac de his pro quibus eos excommunica veras, sicut non solum mihi, sed et pene omnibus in Rhemensi provincia erat notum, innoxii, et tanti simul a sacro officio et sacra communione, atque a societate [Col. 0407C] Ecclesiae catholicae, solo tuo furore et causa tuae injuriae, ad multorum exitium fuere depulsi, irritam et nullius momenti esse decrevi: praesertim cum sacrae regulae nulli in mortis urgente periculo constituto baptisma denegari, nulli poscenti ultimam poenitentiam et viatici muneris communionem interdici praecipiant, nulli etiam sepulturae humanitatem abrogari permittant, et in tua parochia nemo in necessitate mortis ab eis quorum interest baptizari, nemo communionis gratia reconciliari, nemo sepeliri cum debita commendatione poterat, si ministri Ecclesiae suis forent privati ministeriorum officiis. Et tua ligamenta non fuerunt sanctae Ecclesiae alligationes, sed tuae maledictiones. Unde beatus Gregorius respondens Petro interroganti: Nunquidnam [Col. 0407D] valde esse grave credimus, si fortasse cuilibet exagitati iracundia maledicamus? In libro Dialogorum dicit (lib. III Dialog., cap 15): Pensa, inquiens, quam gravis est culpa quae separat a regno vitae, cum Paulus dicat: Neque maledici regnum Dei possidebunt (I Cor. VI, 10). Et interroganti eidem Petro: Quid si homo non fortasse ex malitia, sed ex linguae incuria, maledictionis in proximum jaculatur verbum? respondit: Si apud districtum, inquiens, judicem, Petre, otiosus sermo reprehenditur, quanto magis noxius? Pensa ergo quantum sit damnabilis qui a malitia non vacat, si et ille sermo poenalis est qui a bonitate utilitatis vacat. Et in libro Moralium (lib. IV, cap. 6): Sciendum est, inquit, quod [Col. 0408A] Scriptura sacra duobus modis maledictum memorat, aliud videlicet quod approbat, aliud quod damnat. Aliter enim maledictum profertur judicio justitiae, aliter livore vindictae. Contra maledictum quippe livore justitiae depromptum, voce Pauli praedicantis admonemur, qui ait: Benedicite, et nolite maledicere (Rom. XII, 14); et rursum dicit: Neque maledici regnum Dei possidebunt (I Cor. VI, 10). Nam et sancti viri, cum maledictionis sententiam proferunt, non ad hanc ex voto ultionis, sed ex justitiae examine erumpunt. Intus enim subtile Dei judicium aspiciunt, et mala foras exsurgentia quia maledicto debeant ferire cognoscunt, et eo in maledicto non peccant, quo ab interno judicio non discordant. Tu vero a judicio justitiae in tuis maledictionibus discordasti, qui non [Col. 0408B] judicio justitiae, sed livore vindictae, et causa injuriarum tuarum eas protulisti, non videns quoniam a te irregulariter maledictos sacri canones non vetant ab aliquo episcopo regulariter recipi, multo magis autem ab eo qui tibi praeest innuunt eos debere absolvi. Scriptum est enim in Carthaginensi concilio. Augustinus episcopus legatus provinciae Numidiae dixit (can. 9): Hoc statuere dignamini, ut si qui forte merito facinorum suorum ab Ecclesia pulsi sunt, et sive ab aliquo episcopo vel presbytero fuerint in communionem suscepti, etiam ipse pari cum eis crimine teneatur obnoxius, refugientes sui episcopi regulare judicium. Et item (can. 29): Qui excommunicatus fuerit pro suo neglectu, sive episcopus, sive quilibet clericus, et tempore excommunicationis [Col. 0408C] suae ante audientiam communionem praesumpserit, ipse in se damnationis judicetur protulisse sententiam. Sentisne quid audis? intelligisne quae legis? Hi enim sacri canones eos ab aliis recipi prohibent, qui merito facinorum suorum ab Ecclesia pulsi sunt, et qui refugiunt sui episcopi regulare judicium, et qui pro suo neglectu excommunicati sunt, et ante audientiam tempore excommunicationis communionem praesumunt. Laudunenses autem clerici, nec pro suo neglectu excommunicati a te fuerunt, nec regulare judicium refugerunt, nec ante audientiam et cognitionem communionem contra regulas praesumpserunt. Regula quippe, unde et qualiter quique excommunicari debeant, nobis est manifeste deprompta, dicente Domino: Si peccaverit [Col. 0408D] in te frater tuus, et reliqua usque dum dicitur, sit tibi sicut ethnicus et publicanus. Amen dico vobis, quaecunque alligaveritis super terram, erunt ligata et in coelo (Matth. XVIII). Et hac regula, atque hoc regulari judicio, canonicoque ordine, ab Ecclesiae communione medicinaliter, usque dum convertantur et ad poenitentiam redeant, separatos constat rata a Deo prolata sententia: Quaecunque alligaveritis super terram, erunt ligata et in coelo (ibid.). Et sacri canones taliter a propriis episcopis abjectos vel excommunicatos, vel si dubium fuerit utrum taliter necne abjecti vel excommunicati fuerint, interim non recipi ab aliis praecipiunt, si ante per finitimos episcopos, vel per electos aut deputatos judices, [Col. 0409A] causae eorum finiri nequiverint, donec in provinciali synodo, quo metropolitanus antistes probaverit, discutiantur, et regulariter sententiam communiter inventam abjecti suscipiant, sicut Nicaeni canones aperte demonstrant dicentes (can. 5): Hi qui abjiciuntur, ab aliis non recipiantur. Requiratur autem, ne pusillanimitate, aut contentione, aut alio quolibet episcopi vitio, videantur a congregatione seclusi. Manifestum est enim, quoniam dubia vel obscura jubentur requiri, non certa vel manifesta. Et Antiochenum concilium (can. 6): Communione, inquit, privatus a proprio episcopo, non ante recipiatur ab aliis, donec proprio reconcilietur episcopo, aut occurrens ad synodum quae congregatur, pro se satisfaciat, et persuadens concilio sententiam suscipiat [Col. 0409B] alteram. Et Sardicenses canones (can. 17): Ille, inquiunt, episcopus, qui juste aut injuste eum abjecit, patienter accipiat ut negotium discutiatur, ut vel probetur sententia ejus a plurimis, vel emendetur. Scilicet ut discussione facta de ante dubiis et obscuris, sententia rationabiliter dicta probetur, vel irrationabiliter prolata emendetur. Et hoc de uno, vel duobus, aut tribus, decem quoque, vel viginti, aut triginta, et de dubiis vel obscuris servari patienter aliquo modo poterat. At ubi manifestissime, sicut omnibus constat esse notissimum, sine aliqua ratione, vel culpa abjectorum, contra omnem auctoritatem, trecenti, vel quadringenti, sive quingenti, solo tuo furore, et causa injuriarum tuarum abjecti erant, in quorum abjectione, ut beatus Augustinus [Col. 0409C] dicit (epist. 50), non hujus aut illius hominis erat periculum, sed populorum strages jacebat in perditione, etiam qui in tuis injuriis non peccaverunt, sed potius doluerunt, pro quibus illi abjecti erant, cui Christiano servari usque ad examinationem, sicut de dubiis et obscuris et nihil periculi habentibus, videri debuerit? Maxime erga non peccantes in tuis injuriis, sed dolentes: cum Deus hanc retributionem modis omnibus detestetur, cum retribuuntur mala pro bonis (Psal. XXXIV). Non ergo ante cognitionem, sicut Sardicenses canones jubent (epist. 50), sed post manifestam cognitionem, praefatos clericos a te maledictos communioni regulariter sociavi. Et si forte aliquid rationis vel auctoritatis haberet quod fecisti, ubi tantorum populorum strages et pericula [Col. 0409D] imminebant, detrahendum foret, ut idem beatus Augustinus demonstrat, aliquid severitati, ut majoribus malis sanandis subveniret charitas quae cooperit multitudinem peccatorum. Et si tantum in eos, qui auctores vel patratores injuriarum tuarum erant, maledictiones tuas jaculando exereres, forte portari ab aliis poterant, usque dum synodali conventu tibi demonstraretur te contra rationem egisse, docente beato Petro apostolo: Haec est enim gratia, si propter conscientiam Dei sustinet quis tristitias patiens injuste. Quae enim gratia si peccantes et colaphizati suffertis? Sed si bene facientes patienter sustinetis, haec est gratia apud Deum. In hoc enim vocati estis, quia et Christus passus est pro nobis, relinquens vobis exemplum, ut [Col. 0410A] sequamini vestigia ejus, qui peccatum non fecit, nec inventus est dolus in ore ejus, qui cum malediceretur, non maledicebat, cum pateretur non comminabatur, tradebat autem judicanti se injuste (I Petr. II). Et Paulus: Benedicite, et nolite maledicere, non reddentes malum pro malo, nec maledictum pro maledicto (Rom. XII). Et hinc per semetipsam Veritas dicit: Diligite inimicos vestros, benefacite his qui oderunt vos. Orate pro persequentibus et calumniantibus vos (Matth. V). Virtus, inquit Gregorius (hom. 35 in Evang.), est coram hominibus adversa tolerare, sed virtus coram Deo diligere: quia hoc solum Deus sacrificium accipit, quod ante ejus oculos in altari bonae operationis flamma charitatis incendit. Et Dominus illos dicit beatos, qui persecutionem patiuntur [Col. 0410B] propter justitiam (Matth. V); non propter nequitiam, nisi forte per ipsam persecutionem convertantur ad correctionem, et consequantur purgationis beatitudinem. Tu autem, si contra leges divinas et humanas in te quiddam a quocunque exstitit perpetratum, mihi hoc notum facere, et per aliquod temporis spatium patienter debueras exspectare, usque dum inde cum fratribus et coepiscopis nostris satagerem, sicut etiam egeram, et non tuas molestias aliorum perditionibus vindicare. Et si forte, quaerens resistendi suffugia, et potius perniciosum factum tuum elegeris defendere, quam recognoscere atque corrigere, objicere mihi volueris quod Innocentius ad Macedones scripsit episcopos dicens (epist. 29, sub finem): Sed ut saepe accidit, quoties a populis aut [Col. 0410C] a turba peccatur, quia in omnes propter multitudinem non potest vindicari, inultum solet transire, priora ergo dimittenda dico Dei judicio, et de reliquo maxima sollicitudine praecavendum; rejicio tibi, ut vel in populos, aut in turbam peccantem, et non in populos et in turbam innoxiam, has maledictiones tuas exereres, qui nulli maledicere, etiam in te peccanti, minime autem non peccanti, praeciperis. De alligatione autem episcopali, quod nobis satis tremendum, et cavendum, atque observandum est, sanctus Gregorius in homilia Evangelii vigesima sexta dicit: Saepe in ligandis ac solvendis subditis pastor suae voluntatis motus, non autem causarum merita sequitur. Unde fit ut ipsa hac ligandi et solvendi potestate se privet, qui hanc pro suis voluntatibus, [Col. 0410D] et non pro subjectorum moribus exercet. Unde recte per prophetam dicitur: Mortificabant animas quae non moriuntur, et vivificabant animas quae non vivunt (Ezech. XIII). Non morientem quippe mortificat, qui justum damnat: et non victurum vivificare nititur, qui reum supplicio absolvere conatur; ac saepe agitur, ut vel damnet immeritos, vel alios ipse ligatus solvat. Non igitur novum, sed veterum regularum constitutum est, quod egi in absolutione a te maledictorum: quia ut Gelasius de suo decessore dicit: Non novae constitutionis auctor, sed veteris sum exsecutor. Sicut Carthaginenses canones manifeste demonstrant dicentes (can. 5): Novellae suggestiones, quae vel obscurae sunt, vel [Col. 0411A] sub genere latent, inspectae a nobis formam accipient: caeterum de quibus apertissime divina Scriptura sanxit, non est differenda sententia, sed potius exsequenda. Proinde quod in laicis reprehenditur, id multo magis in clericis oportet praedamnari. Universi dixerunt, Nemo contra prophetas, nemo contra Evangelium facit sine periculo. Et post pauca: Reliqua vero, quae vel facta vel dicta superius comprehensa sunt, vel aliis conciliis conscripta, quae secundum legem inveniuntur, custodire nos oportet. Si quis vero statuta supergressus corruperit, vel pro nihilo habenda putaverit, si laicus est, communione, si clericus est, honore privetur. Universi dixerunt, Placet, placet. Et post istam synodum, Chalcedonense celebratum [Col. 0411B] concilium dicit (can. 1): Regulas sanctorum Patrum per singula nunc usque concilia constitutas proprium robur obtinere decrevimus. Et item post aliquanta (can. 10): Eos vero qui ausi fuerint post diffinitionem magnae et universalis hujus synodi, quidquam ex his quae sunt prohibita perpetrare, decrevit sancta synodus a proprio hujusmodi gradu recedere. Et hic si objicere mihi volueris quod supra dixi de capitulo hujus synodi a sede apostolica non recepto, refero tibi ut legas superius, et videas quantum dixi, quod de eodem capitulo sedes apostolica non recipiat, scilicet, Si adversus ejusdem provinciae metropolitanum episcopus vel clericus habet querelam, petat sedem regiae urbis Constantinopolitanae, et apud ipsam judicetur. Et adhuc tibi refero, [Col. 0411C] quia idem concilium hoc quod de Constantinopolitana sede petenda dixit, non prohibuit, sed concessit: in hoc autem supposito capitulo dixit, Qui ausi fuerint ex his quae sunt prohibita perpetrare. Quia igitur constat in his te inimico animo judicasse, et cupiditate vincendi depravatum fuisse, secundum Carthaginenses canones, obest tibi tua soluta sententia. Et quoniam in rotulis tuis, domno regi et mihi per comministros Ecclesiae tuae directis, multoties ac multipliciter ad confirmandas tuas sententias, cum sacris canonibus, et decretis apostolicae sedis pontificum, etiam legales sententias catholicorum imperatorum posuisti, proponam tibi legalem sententiam Justiniani catholici imperatoris, quam probat et servat Ecclesia catholica, qua constitutione CXVIII, capitulo [Col. 0411D] CCCCXLI, decrevit: Ut nemo episcopus, nemo presbyter excommunicet aliquem antequam causa probetur, propter quam ecclesiastici canones hoc fieri jubent. Si quis autem adversus ea excommunicaverit aliquem, ille quidem qui excommunicatus est, majoris sacerdotis auctoritate ad gratiam sanctae communionis redeat, is autem, qui non legitime excommunicavit, intantum abstineat a sacra communione tempus, quantum majori sacerdoti visum fuerit, ut id quod injuste fecit, ipse juste patiatur. Et hinc sanctus Gregorius ad Joannem episcopum injuste excommunicantem inter caetera scripsit dicens: Cassatis prius atque ad nihilum redactis praedictae sententiae tuae decretis, ex beati Petri apostolorum [Col. 0412A] principis auctoritate decernimus, triginta dierum spatio sacra te communione privatum, ab omnipotenti Deo nostro tanti excessus veniam cum summa poenitentia ac lacrymis exorare. Quod si hanc sententiam nostram te cognoverimus implesse remissius, non jam tantum injustitiam, sed et contumaciam fraternitatis tuae cognoscas juvante Domino severius puniendam. Et item alibi (lib. II, ind. 11, epist. 7): Quod si contra haec quae statuimus quolibet tempore, qualibet occasione, vel subreptione venire tentaveris, sacra scias te communione privatum, nec eam te, excepto ultimo vitae tuae tempore, nisi cum concessa Romani pontificis decernimus jussione percipere. Haec enim consona sanctis Patribus diffinitione sancimus, ut qui sacris nescit [Col. 0412B] obedire canonibus, nec sacris administrare, nec communionem capere sit dignus altaribus.



CAPUT XXXI. De eo quod parvulos, qui saepe discrimine mortis periclitantur, baptizari prohibuit.

Denique sicut in petitione mihi ab ecclesia Laudunensi data continetur, causa injuriarum tuarum parvulos baptizari, qui saepe discrimine mortis periclitantur, prohibuisti. In quo capitulo Pelagius et tu facti estis, ut ex majori parte egregius poeta dicit:

Ambo errore pares, quamvis diversa sequentes.
Pelagius docuit parvulos recentes ab uteris matrum [Col. 0412C] non baptizandos in remissionem peccatorum, quia nihil trahebant ex Adam, quod lavacro regenerationis expiaretur, certans ostendere nos vacue a Christo redemptos, contradicente sibi Apostolo: Per unum hominem peccatum in mundum intravit, et per peccatum mors, et ita in omnes homines mors pertransivit, in quo omnes peccaverunt (Rom. V). Et tu sciens verum esse quod Dominus dicit: Nisi quis renatus fuerit ex aqua et Spiritu sancto, non intrabit in regnum coelorum (Joan. III), praecepisti non baptizari in tua parochia parvulos, etiam in mortis periculo constitutos, ne salvari valerent, cum scriptum sit: Non venit filius hominis animas perdere, sed salvare (Luc. IX), obvians etiam decretis Siricii, Leonis, Gelasii, et Africani concilii, sicut jam tibi scriptis [Col. 0412D] non solum semel sed et secundo mandavi. Unde quia ex integro jam tibi illa decreta scripto direxi, breviter tibi quaedam exinde commemoro. Nam de infantibus baptizandis, qui necdum baptizati noscuntur, quoties necessitas exegerit, regula ecclesiastica per beatum Siricium est prolata, cujus regulae conclusio constat hoc modo (epist. 1, Himerio): Nunc praefatam regulam omnes teneant sacerdotes, qui nolunt ab apostolicae petrae, super quam Christus universalem construxit Ecclesiam, soliditate divelli. Et sanctus Leo: In mortis periculo, in obsidionis discrimine, in persecutionis angustiis, in timore naufragii, nullo tempore hoc verae salutis singulare praesidium cuiquam denegari decrevit. Et Africanum [Col. 0413A] concilium, sed et idem sanctus Leo (epist. 92, Rustico): Etiam eis infantibus, de quibus non inveniuntur certissimi testes, qui eos baptizatos esse sine dubitatione testentur, neque ipsi sunt per aetatem de traditis sibi sacramentis idonei respondere, absque ullo scrupulo eos baptizandos esse jusserunt. Et sanctus Gelasius (Ivo, p. I, cap. 252): Etiamsi necessitas extrema compulerit, a laicis Christianis hujusmodi baptizari debere ostendit.



CAPUT XXXII. De eo quod poenitentiam et viaticum morientibus dari vetuit.

In eo vero capitulo, quo ultimam poenitentiam denegari, et viatico munere subvenire morientibus [Col. 0413B] contra Nicaenos et Africanos canones, et decreta Siricii, et Innocentii, atque Coelestini, necnon et Leonis, vetuisti, sicut Innocentius, et caeteri doctores catholici ostendunt, Novati haeretici, licet diverso itinere, sed non diverso discrimine, sequipes exstitisti. Novatiani enim dogmatizant recipi non debere lapsos ad poenitentiam atque communionem: et tu sciens, juxta Nicaenos canones, quovis tempore non esse denegandam poenitentiam et communionis gratiam postulanti, causa injuriarum tuarum praecepisti, sicut in petitione a Laudunensi Ecclesia mihi porrecta continetur, etiam in exitu mortis positis poenitentiam et communionis gratiam denegari, ne permittente Salvatore nostro a perpetuo [Col. 0413C] exitio vindicari valerent, cum per se de se Veritas dicat: Venit filius hominis quaerere et salvare quod perierat, qui non venit justos sed peccatores vocare in poenitentiam (Luc. XIX), multis voce Domini reclamantibus sanctis et Ecclesiae catholicae doctoribus ut praesidium regenerationis, ac poenitentiae, sacraeque communionis, in mortis periculo positis et petentibus a quoquam nullatenus denegetur. Unde tibi ex integro quid sacri Nicaeni canones, quid sanctus Siricius, quid sanctus Innocentius, quid sanctus Coelestinus, quid sanctus Leo decreverint, tibi scribere studui, sed et judicium, quod de haec contemnentibus sanctus Leo protulerit, praefatis subjunxi, tibique mandavi. Ait enim: (epist. 1) Ne quid vero sit quod praetermissum a nobis forte [Col. 0413D] credatur, omnia decretalia constituta, tam beatae recordationis Innocentii, quam omnium decessorum nostrorum, quae de ecclesiasticis ordinibus et canonum promulgata sunt disciplinis, ita a vestra dilectione custodiri debere mandamus, ut si quis in illa commiserit, veniam sibi deinceps noverit denegari. Unde quia ignorare non potes quid sanctus Coelestinus praedecessor beati Leonis decreverit, cujus decretorum partem tuae collectioni interposuisti, quibus dicit: Nulli sacerdoti suos liceat canones ignorare, nec quidquam facere quod Patrum possit regulis obviare: quae enim a nobis res digna servabitur, si decretalium norma constitutorum pro aliquorum libitu, licentia populis permissa frangatur? [Col. 0414A] satis mirari non valeo, quomodo teipsum nescire, et tam grandem causam, sicut contra decreta Coelestini egisti, oblivisci valens, inter caetera in tuo pitaciolo verba ejusdem Coelestini papae ponere ausus fuisti. Quae, etsi in professionis tuae decreto a te subscripto hanc beati Coelestini sententiam decretalem praescripsisti, non solum suo, sed et tuo judicio, te secundum sacros Carthaginenses canones, honore privasti, qui dicunt (can. 13): Si quis contra suam professionem vel subscriptionem venerit in aliquo, ipse se honore privabit. Fecisti enim quod Patrum regulis obviat, cum poenitentes, contra decreta Coelestini, et caeterorum pontificum Romanorum, atque contra sacros canones, ad poenitentiam suscipi, et morientibus viatico munere subveniri [Col. 0414B] prohibuisti, et pro tuo libitu usurpata a te sententia, decretalium normam constitutorum fregisti. Sed forte noluisti intelligere illa constituta tuos esse canones, et ob id in tuo pitaciolo misisti: Nulli sacerdoti liceat canones ignorare, omittens quod ibi habetur suos. Non igitur radendum, vel omittendum est pronomen suos, de verbis Coelestini: quoniam canones et Patrum regulae canones et regulae sunt sacerdotum, eo modo sicut lex Moysi dicitur et lex Judaeorum, de qua Dominus ad Judaeos: In lege, inquit, vestra scriptum est (Joan. VIII), et de eis iterum: In lege eorum scriptum est (Joan. XV). Aut ergo quilibet non est sacerdos, et sui non sunt canones: aut qui sacerdos est, sui sunt canones. Non ut sicut Judaei legem, eosdem canones pro suo libitu [Col. 0414C] ad suum sensum inflectant, sed ut sensum eorum praeceptis obediendo accommodent: quatenus eorum praecepta sequendo, gressus rectos faciant pedibus suis, et de Scripturarum lumine promulgatos lucernam eos ponant actionibus suis, ut possint dicere cum Psalmista: Lucerna pedibus meis verbum tuum, Domine, et lumen semitis meis (Psal. CXVIII). Si aliqua etiam tortitudo sensibus, vel praeceptionibus, atque actionibus suis inesse videtur, eorum regulis corrigatur, et ad ea quae sentienda, tenenda, et sequenda sunt dirigatur. Lege igitur decreta Siricii, et ejusdem Coelestini, et sacros canones, et invenies te contra illorum decreta, imo contra evangelicam veritatem, et apostolicam auctoritatem, ausu nefario talia prohibuisse, sicut semel, et secundo jam [Col. 0414D] tibi scripsi. Sed forte haec, et ea quae dicimus esse canones, tenere non vis pro canonibus, sed illa de quibus tua commenta finxisti. Ideo peregrino sensu Coelestini verba interposuisti. Reduc tamen ad memoriam quae in eodem tuo pitaciolo ex verbis Coelestini posuisti: Quae, inquiens, sola admonitionis auctoritate non corrigimus, necesse est per severitatem congruentem regulis vindicemus. Per totas hoc ergo, quae propriis rectoribus carent, ecclesias volumus innotescat, ut nullus sibi spe aliqua forsitan blanditus illudat. Quapropter observandum tibi est de caetero, ne per ipsas regulas judiceris, quas de verbis sancti Coelestini tuis collectionibus immisisti, sicut et ego servare studui [Col. 0415A] quod praecepit, scilicet notum faciens quae servare debeat ecclesiae Laudunensi. Et quoniam, ut supra ostendi, verba beati Gregorii a proprio eorum sensu, quantum ex te fuit, alienasti, et imposturasti, atque detruncasti, ut anathema, quod in eodem capitulo convenienti sensu miserat, ad eos quibus non convenerat retorqueres, tibi scribere dignum duxi, quod de anathemate in synodica epistola, quam secundum morem, in ordinationis suae exordio patriarchis, Alexandrino scilicet, Antiocheno, Hierosolymitano, et Constantinopolitano direxerat, scripsit (lib. I, ep. 24): Praeterea, inquiens, quia corde creditur ad justitiam, ore autem confessio fit ad salutem, sicut sancti Evangelii quatuor libros, sic quatuor concilia suscipere et venerari me profiteor: Nicaenum [Col. 0415B] scilicet, in quo perversum Arii dogma destruitur, Constantinopolitanum quoque, in quo Eunomii et Macedonii error convincitur, Ephesinum etiam primum in quo Nestorii impietas judicatur, Chalcedonense vero, in quo Eutychis, Dioscorique pravitas reprobatur, tota devotione complector, integerrima probatione custodio, quia in his, velut in quadrato lapide, sanctae fidei structura consurgit. Et cujuslibet vitae atque actionis existat, quisquis eorum soliditatem non tenet, etiamsi lapis esse cernitur, tamen extra aedificium jacet. Quintum quoque concilium pariter veneror, in quo epistola quae Ibae dicitur erroris plena reprobatur, Theodorus personam mediatoris Dei et hominum in duabus subsistentiis separans, ad impietatis perfidiam cecidisse [Col. 0415C] convincitur, scripta quoque Theodoriti, per quae beati Cyrilli fides reprehenditur, ausu dementiae prolata refutantur. Cunctas vero quas praefata veneranda concilia personas respuunt respuo, quas venerantur amplector: quia dum universali sunt consensu constituta, se et non illa destruit, quisquis praesumit aut solvere quos religant, aut ligare quos solvunt. Quisquis ergo aliud sapit, anathema sit. Quisquis vero praefatarum synodorum fidem tenet, pax ei sit a Deo Patre per Jesum Christum Filium ejus, qui cum eo vivit et regnat consubstantialiter Deus in unitate Spiritus sancti, per omnia saecula saeculorum. Amen. Et sacrum Nicaenum concilium dicit (can. 13): De his, qui ad exitum veniunt, etiam nunc lex antiqua regularisque servabitur, ita [Col. 0415D] ut si quis egreditur e corpore, ultimo et necessario viatico minime privetur. Quod si desperatus et consecutus communionem, oblationisque particeps factus, iterum convaluerit, sit inter eos qui communionem orationis tantummodo consequuntur. Generaliter autem omni cuilibet in exitu posito, et poscenti sibi communionis gratiam tribui, episcopus probabiliter ex oblatione dare debebit. Ecce audisti, frater, quod sacri Nicaeni canones generaliter omni cuilibet in exitu posito, et poscenti communionis gratiam, non denegari, sed per eamdem communionem obeuntem absolvi praecipiunt. Et ecce audisti decernentem beatum Gregorium: Quisquis praesumit, aut solvere quos praefata concilia, quorum [Col. 0416A] primum est Nicaenum, religant, aut ligare quos solvunt: quisquis ergo aliud sapit, anathema sit. Imitare igitur sanctum David, qui audiens a Nathan propheta de peccato quod fecerat, ex cordis intimo dixit: Peccavi Domino (II Reg. XII); et item: Quia percussit cor suum, eo quod foedasset vestem Christi Domini (I Reg. XXIV). Et vestis Domini est Ecclesia, de qua scriptum est: Vivo ego, dicit Dominus, quia omnibus his velut ornamento vestieris (Isa. XLIX, 18). Et Apostolus: Quotquot in Christo baptizati estis, Christum induistis (Gal. III, 27). Percute pectus tuum, quia percussio pectoris ostendit contritionem cordis, et dic cum profusis lacrymis: Peccavi Domino, ut merearis audire, Dominus transtulit peccatum tuum, non morieris (II Reg. XII).



CAPUT XXXIII. De eo quod sepulturam mortuis in parochia sua denegari praecepit.
[Col. 0416B]

In eo vero capitulo, quo sepulturam mortuis, sicut in petitione a Laudunensi ecclesia mihi porrecta continetur, denegari jussisti, nimia inhumanitate contra sacras historias sacrosque canones agere non erubuisti, cum sicut in historia veneranda libri Regum legimus etiam eorum corpora, qui ad consultum Domini propter peccatum Saul, ob quod facta est fames in diebus David tribus annis jugiter, crucifixi fuerant, laudabiliter custodita legamus a concubina Saul, ne lacerarentur ab avibus per diem, neque a bestiis per noctem, Donec stillaret aqua [Col. 0416C] super eos de coelo (II Reg. XXI). Sicque sepulta sunt cum ossibus Saul et Jonathae. Et in Evangelio legimus, quia petente Joseph, Pilatus jussit reddi corpus Domini (Matth. XXVII, 58), quem quasi nefarium petentibus Judaeis crucifigi adjudicavit; unde et cum iniquis, secundum Scripturam, deputatus est (Isa. LIII, 12). Et Judaei, ne remanerent etiam sceleratorum corpora in cruce die sabbati inhumata, obtinuerunt a Pilato ut frangerentur eorum crura, et tollerentur (Luc. XXI, 38). Et antiquorum patrum regulae, etiam eorum corpora, qui sibi quolibet modo mortem intulerint, vel qui pro suis sceleribus puniuntur, ad sepulturam, licet sine hymnis et psalmis, deferri praecipiunt, et non sepultura in ventre matris omnium, id est terrae, carere etiam talium [Col. 0416D] cadavera praeceperunt. Si vere utique justitiam loqueris, juste judica, fili hominis, et vide si secundum praefatas regulas ac leges, metropolitana auctoritate pontificium habuerim haec corrigere, quae contra sacras regulas praesumpsisti.



CAPUT XXXIV. Quod in rebus certis et definitis, nec synodus convocanda, nec sedes apostolica inquietanda sit, sed quae statuta sunt observanda.

At si tu in contumacia tua, et in contemptu meo permanere delegeris, et quae hinc vera sunt profiteri nolueris, quia de certis et manifestis causis, quae in nullo nobis sunt dubia vel obscura, de quibus diffinitivas sententias, quae nulla possunt ratione convelli [Col. 0417A] a sanctis Patribus promulgatas habemus, synodale consultum, vel coepiscoporum provinciae nostrae consilium vel consensum, non debeo exspectare, nec a regulis praestitutis ulla aut negligentia aut praesumptione discedere, nec etiam sedem apostolicam inde requirendo inquietare, dicat sanctus Innocentius scribens ad Macedones archiepiscopos atque episcopos inde quid sentiat (epist. 27): Cum tradidisset epistolas, quin Vitalis archidiaconus, vestrarum portitor litterarum eas praecepi illico recenseri: in quibus multa posita esse pervidi, quae stuporem mentibus nostris inducerent, facerentque nos non modicum dubitare, utrum aliter putaremus, an ita illa essent posita quemadmodum personabant. Quae cum saepius repeti fecissem, adverti sedi apostolicae, ad quam [Col. 0417B] relatio quasi ad caput ecclesiarum missa currebat, fieri injuriam, cujus adhuc in ambiguum sententia duceretur. Unde de quibus jam dudum scripsisse me memini, nunc iterare formam argumentis evidentioribus relationis vestrae percunctatio geminata compellit. Et ad Felicem episcopum Nucerianum (epist. 3): Stupuimus prudentem virum de his voluisse consulere, quae omnibus sunt certa ratione comperta. Et sanctus Zozimus (epist. Hesychio): Sciet quisquis hoc postposita Patrum et apostolicae sedis auctoritate neglexerit, a nobis districtius vindicandum, ut loci sui minime dubitet sibi non constare rationem, si hoc putat post tot prohibitiones impune posse tentari. Contumeliae enim studio fit quidquid interdictum toties usurpatur. Et sanctus Coelestinus [Col. 0417C] quod et tu in tuis collectionibus, ut praemisimus, posuisti (epist. 11, episcopis Apul. et Calab.): Nulli sacerdotum suos liceat canones ignorare, nec quidquam facere quod Patrum possit regulis obviare. Quae enim a nobis res digna servabitur, si decretalium norma constitutorum, pro aliquorum libitu, licentia populis permissa frangatur? Et post aliquanta: Quae enim sola admonitionis auctoritate non corrigimus, necesse est per severitatem congruentem regulis vindicemus. Et Leo (epist. 1, episcopis), quod iterare non piget: Omnia decretalia constituta, tam beatae recordationis Innocentii, quam omnium decessorum nostrorum, quae de ecclesiasticis ordinibus et canonum promulgata sunt disciplinis, ita a vestra dilectione custodiri debere [Col. 0417D] mandamus, ut si quis in illa commiserit, veniam sibi deinceps noverit denegari. Et item idem Leo ad Leonem Augustum: Quae patefacta sunt quaerere, et quae perfecta sunt retractare, et quae sunt diffinita convellere, quid aliud est, quam de adeptis gratiam non referre, et ad interdictae arboris cibum improbos appetitus mortiferae cupiditatis extendere? Et item idem sanctus Leo ad eumdem Leonem Augustum dicit (epist. 84): Quia de rebus et apud Nicaeam, et apud Chalcedonem sicut Deo placuit diffinitis, nullum audemus inire tractatum, tanquam dubia vel infirma sint, quae tanta per sanctum Spiritum fixit auctoritas. Et Hilarus papa dicit (epist. 11, Verano): Quia non minus in sanctarum [Col. 0418A] traditionum delinquitur sanctiones, quam in injuriam ipsius Domini prosilitur. Et Gelasius: Satis indignum est quemquam vel pontificum, vel ordinum subsequentium, hanc observantiam refutare, quam beati Petri sedem et sequi videat et docere, satisque conveniens sit, ut totum corpus Ecclesiae in hac sibimet observatione concordet, quam illic vigere conspiciat, ubi Dominus Ecclesiae totius posuit principatum. Et item ad universos episcopos per Dardaniam constitutos: Patres, inquit (epist. 11, in princip.), nostri, catholici videlicet doctique pontifices, in unaquaque haeresi quolibet tempore suscitata, quidquid pro fide, pro veritate, pro communione catholica atque apostolica, secundum Scripturarum tramitem, praedicationemque majorum, [Col. 0418B] facta semel congregatione sanxerunt, inconvulsum voluerunt deinceps firmumque constare, nec in eadem causa denuo quae praefixa fuerant retractari qualibet recenti praesumptione permiserunt: sapientissime pervidentes, quoniam si decreta salubriter cuiquam liceret iterare, nullum contra singulos quosque prorsus errores stabile persisteret Ecclesiae constitutum, ac semper eisdem furoribus redivivis omnis integra diffinitio turbaretur. Nam si limitibus etiam praefixis positarum semel synodalium regularum, non cessant elisae pestes resumptis certaminibus contra fundamentum sese veritatis attollere, et simplicia quaeque corda percutere, quid fieret si subinde fas esset perfidis inire concilium, cum quamlibet illa manifesta sit veritas, nunquam [Col. 0418C] desit quod perniciosa depromat falsitas, et si ratione vel auctoritate deficiens, sola tamen contentione non cedens? Quae majores nostri divina inspiratione cernentes, necessarie praecaverunt, ut contra unamquamque haeresim quod acta semel synodus pro fide, communione, et veritate catholica atque apostolica promulgasset, non sinerent novis post haec retractationibus mutilari, ne pravis occasio praeberetur quae medicinaliter fuerint statuta pulsandi: sed auctore cujuslibet insaniae ac pariter errore damnato, sufficere judicarunt, ut quisque aliquando hujus erroris communicator existeret, principali sententia damnationis ejus esset obstrictus, quoniam manifeste quilibet, vel professione sua, vel communione posset agnosci. Et si volueris hoc tantum de suscitatis [Col. 0418D] haeresibus intelligere, pariter quoque quod dicit intellige: Auctore, inquiens, cujuslibet insaniae ac pariter errore damnato, sufficere judicarunt, ut quisque aliquando hujus erroris communicator existeret, principali sententia damnationis ejus esset obstrictus. Quae enim major potest esse vesania, vel quis deterior error, aut gravius contra catholicam Ecclesiam schisma, quam sanctorum conciliorum et apostolicae sedis decreta contemnere, et leges quas probat Ecclesia conculcare, et Christianam pietatem abdicare, et innoxios contra omnes leges divinas et humanas gradu ac communione privare, atque ex proprio crimine innocentes in mortis urgentis periculo per baptismi gratiam non subveniri, obeuntibus [Col. 0419A] et petentibus communionis gratiam denegari, mortuis sepulturae humanitatem non tribui? Quidquid ergo, inquit Gelasius, pro fide, communione, et veritate catholica atque apostolica majores nostri promulgaverunt, non siverunt novis posthaec retractationibus mutilari, ne pravis occasio praeberetur quae medicinaliter statuta fuerunt pulsandi: sed generaliter auctore cujuslibet insaniae ac pariter errore damnato, sufficere judicarunt, ut quisque aliquando hujus erroris communicator existeret, principali sententia damnationis ejus esset obstrictus, quoniam manifeste quilibet vel professione sua, vel communione posset agnosci. Et item idem Gelasius dicit (in commonitorio): Decessorem, inquiens, meum exsecutorem fuisse veteris constituti, non novae constitutionis [Col. 0419B] auctorem: quod non solum praesuli apostolico facere licet, sed cuicunque pontifici. Quia vero non vetera constituta retractari vel refragari liceat, sed de novis emergentibus rebus novae constitutiones requiri debeant, quae tamen evangelicae veritati non habeantur contraria, nec decretis sanctorum adversa; idem sanctus Gelasius in decretis suis, his enumeratis qui diffinitione constituta viritim et per diversa tempora fuere damnati, hoc modo demonstrat (epist. 11, sub initium): Synodus, inquiens, semel gesta condemnans, quin praefatos, ulterius ad nova concilia venire non sivit, sed universos quocunque modo in has blasphemias recidentes tradito sibi limite synodali refutavit Ecclesia: nec unquam recte cessisse manifestum est, qualibet necessitate cogente, noviter quae [Col. 0419C] fuerant salubriter constituta temerasse. Et post aliquanta: Quoniam idem ipse error, qui semel est cum suo auctore damnatus, in participe quolibet pravae communionis effecto, exsecrationem sui gestat et poenam. Et item: Quia et nova in utroque pontifice causa esset exorta, et novam discussionem consequenter inquireret, ut sicut semper esset effectum, sacerdotali concilio de sacerdotibus judicia provenirent. Et item: Cum novae essent causae, nova debuit ecclesiastica provenire discussio. Et item: Novae certe erant causae, et his consequenter nova synodus debebatur. Et item: An haec licuit saeculari potestati, et actis talibus Acacio consentiente, absque ulla synodo, quam ipsa rerum novitas exigebat, absque sedis apostolicae consultatione [Col. 0419D] perficere, et sedi apostolicae non licuit, secundum tenorem synodi Chalcedonensis, in veteri utique causa, et veteri constituto, justa difinitione damnata, inimicis synodi Chalcedonensis Acacium communicantem a sua communione depellere? Et item: Nec opus fuit nova synodo, cum veteris constituti sufficienter hoc forma praescriberet. Et item: Quae congregatio facta pontificum, non contra Chalcedonensem, non tanquam nova synodus contra veterem primamque convenit: sed potius secundum tenorem veteris constituti particeps apostolicae exsecutionis effecta est. Et item: Nec dubium quod sicut in unaquaque haeresi, quod incessabiliter repetendum est, quia firmum esse nullus [Col. 0420A] ambigit Christianus, omnes complices, sectatores, communicatores damnatae semel pravitatis pari sorte censentur. Et item: Inauditos, indiscussos, inconvictos non debere percelli, maxime cum novae causae et nova rerum facies appareret, ut rectores isti plebium repentinis incursionibus, pro mundanae potentiae voluntate, sacris dignitatibus privarentur, ex nulla veteri causa, ex nullo collegio reatus, nec participatione cujuslibet erroris jam ante damnati, teneri eos convincique consortes, ut tanquam ex praeterita diffinitione judicarentur obstricti. Sed et beati Gregorii condigna invectio ad Vitalianum episcopum Sipontinum memoriam meam non transiit, quando tuam alligationem, quinimo exsecrabilem maledictionem dissolvi, qua idem beatus homo dicit [Col. 0420B] (lib. VIII, epist. 9): Si custos religiosi habitus, aut esse nosses episcopus, filiae gloriosae memoriae Tulliani magistri militiae, te illic posito, nec projectis religiosis vestibus ad saecularem reverti habitum, nec ad nos licuisset perversam epistolam destinare. Nam si, ut praefati sumus, sollicitus exstitisses, prius ad nos ultio mulieris pravissimae quam culpa debuit pervenire. Et hinc ad Sergium defensorem (lib. eodem, epist. 10): Si homo esses, aut discretionem aliquam habuisses, ita regularis disciplinae debuisti custos existere, ut ea quae illic illicita committuntur, ante vindicta corrigeret, quam ad nos eorum nuntius perveniret. Et post pauca: Nam si quolibet modo in hac re negligens vel lentus exstiteris, ita in te noveris districtissime vindicandum, ut quod ex [Col. 0420C] te nescis, poena possis reserante cognoscere: quia sicut diximus, si intellectum hominis habuisses, haec quae modo facere praeciperis, a te debueramus etiam cum ultione ante facta cognoscere. Quid etiam hinc sacri canones per singula concilia decernant, devitans prolixitatem, et quia notissima sunt, hic ponere praetermitto. Tantum de Carthaginensi concilio testimonium, quod et supra posui, unum pono, Gratus episcopus dixit (conc. I, can. 13): Novellae suggestiones, quae vel obscurae sunt, vel sub genere latent, inspectae a nobis formam accipient. Caeterum de quibus apertissime divina Scriptura sanxit, non differenda sententia est, sed potius exsequenda. Lege Breviarium Africae provinciae canonum, sedi apostolicae missum, et ab eadem sede [Col. 0420D] corroboratum, et haec in fronte canonum ipsorum invenies.



CAPUT XXXV. Quod apostolica sedes cum episcopis conjudicet, qui secundum canones judicant, et quod non bene intelligat, ut metropolitanus absque provincialium instantia causas non audiat.

Quicunque igitur primates provinciarum a Domino constituti, et apostolica auctoritate confirmati, sed et quique catholici episcopi, de certis et manifestis rebus, de quibus expressa judicia, et irrefragabiliter atque inconvulse conservandas diffinitivas habemus sententias, secundum sacros canones, et decreta sedis Romanae [Col. 0421A] pontificum, quaeque decernimus et judicamus, apostolica sedes, et catholica Ecclesia, apostolorum fundamento fundata super angulari lapide Christo Jesu, in quo omnis aedificatio constructa crescit in templum sanctum in Domino, in nobis pro patribus natis filiis, id est pro apostolis creatis episcopis, ut in ordinandis coordinat, ita et in decernendis canonice condecernit, et in judicandis conjudicat. Nos autem, qui sacros canones, et decreta sedis Romanae pontificum sub ipsius apostolicae petrae judicio exsequimur, nihil aliud quam juste judicantium fautores, et justorum judiciorum exsecutores, obedientiam sancto Spiritui, qui per eos locutus est, et sedi apostolicae, a qua rivus religionis, et ecclesiasticae ordinationis, atque canonicae judicationis [Col. 0421B] profluxit, dependentes existimus. Quoniam quicunque baptismo catholico baptizent, sicut ad Joannem Baptistam dictum est, ipse est Christus videlicet Jesus qui baptizat, et quicunque sacrificent, ipse est sacerdos secundum ordinem Melchisedech, sempiternum habens sacerdotium, qui sanctificat (Joan. I): quia ut sanctus Leo dicit (epist. 91): Si quid per servitutem nostram bono ordine et gratulando impletur effectu, non ambigimus per Spiritum sanctum nobis fuisse donatum, et operi nostro ipse Salvator intervenit, nec unquam ab his abest, quae ministris suis exsequenda commisit dicens: Ecce ego vobiscum sum omnibus diebus usque ad consummationem saeculi (Matth. XXVIII). Et item Leo: De his qui in Nicaeno concilio, suggerente sibimet sancto [Col. 0421C] Spiritu, quia aliter credendum non est, mansuras usque in finem mundi leges ecclesiasticorum canonum condiderunt, et apud nos in toto orbe terrarum in suis constitutionibus vivunt, et si quid usquam aliter quam illi statuere praesumitur, sine cunctatione cassatur. Et sanctus Augustinus dicit (De vera Relig. c. 31): Aeternam legem mundis animis fas est cognoscere, non est fas judicare. In istis autem temporalibus legibus, quanquam de his homines judicent, cum eas instituunt, tamen cum fuerint institutae atque firmatae, non licebit judici de ipsis judicare, sed secundum ipsas. Non ergo ea, quae per me qualemcunque metropolitanum, et primatem Rhemorum provinciae, ad cujus curam, secundum sacros canones et decreta sedis Romanae pontificum, [Col. 0421D] sollicitudo pertinet totius provinciae, sedes apostolica, et sancti patres nostri, qui cum Deo in coelo regnant, et in terris miraculis coruscant, quin ipse ut praemiseram Salvator noster dissolvit, ex his quae provincialis episcopus contra diffinitivas sanctarum regularum sententias alligasti, quantacunque et qualicunque tua et complicum tuorum subscriptione potes ligare, nec ea, quae secundum praefixas regulas a sanctis Patribus ligo, potes absolvere: quia ut Gelasius in decretis suis dicit, veluti potes in libro, quem tibi ante altare sanctae Mariae in die ordinationis tuae commisi, relegere: Inferior potiorem absolvere non potest, potior autem inferiorem consequenter absolvit. Proinde inferioris loci pontifices, [Col. 0422A] qui nullatenus se noverant potiorem sibi sine prima sede posse resolvere, praecipue quem ejus sententia noverant obligatum, praevaricatoria absolutione non illum penitus exuerunt, sed se praevaricatione potius nexuerunt. Sed et quia Dominus ad quemdam dicit: Ex verbis tuis te judico (Luc. XXIV), licet in tuis compilationibus non mittere, sed potius omittere delegeris ex eorum verbis de quibus testimonia collegisti, quae te mordere non ignorasti, unum pro omnibus quasi peremptorium edictum tibi proponam. Cum enim quaedam posuisti de diverse collectis a Lucio papa ex diversis decessorum ac praedecessorum suorum dictis, interscripsisti: Similiter, inquiens, auctoritate fulti apostolica praecipimus, ut nullus metropolitanus, absque caeterorum omnium [Col. 0422B] comprovincialium episcoporum instantia, aliquorum audiat causas, quia irritae erunt, et ipse causam pro facto dabit: putans te alligare onus grave et importabile, et imponere in humeros metropolitanorum, quod tibi conjunctim idem Lucius scripsit, digito tuo movere noluisti. Ait enim consequenter sine ulla interpositione: Episcopi vero per singulas provincias observent, ne posteriores se prioribus suis praeferant, nec eis inconsultis, nisi quantum ad propriam pertinet parochiam, aliquid agant: sed omnes de communibus eorum causis consonam sententiam proferant et determinent, quoniam aliter actae nullas vires habebunt, nec ecclesiasticae reputabuntur. Quia igitur partim Lucius, et post eum plenius Antiocheni canones decreverunt (can. 9): Ut episcopus [Col. 0422C] praeter metropolitanum nihil agat, nisi ea tantum quae ad suam parochiam pertinent, possessionesque subjectas, ut regat juxta reverentiam singulis competentem, et providentiam gerat omnis possessionis, quae sub ejus est potestate, ita ut presbyteros et diacones ordinet, et singula suo judicio comprehendat, debes limate attendere quod dicitur: Presbyteros, inquit, et diacones ordinet, et non exordinet: quia quos solus episcopus ordinare potes, solus, nisi ut venerandi praefigunt canones, a sacris officiis submovere vel suspendere nequaquam potes. Et singula, inquit, non autem generalia, tuo judicio comprehendas, quem convenit nosse metropolitanum episcopum sollicitudinem totius provinciae gerere, propter quod ad metropolim omnes undique qui negotia videntur [Col. 0422D] habere concurrant. Et Leo tibi dicit (ibid.): Quoniam in causis, quae ad generalem observantiam pertinent omnium Domini sacerdotum, nihil sine primatibus oportet impleri. Et Lucius tibi ante Leonem praedixit, quod et canones Africae provinciae dicunt: Ne tuis prioribus inconsultis, nisi quantum ad propriam pertinet parochiam, aliquid agas, quoniam aliter actae nullas vires habebunt, nec ecclesiasticae reputabuntur. Quia ergo illa quae male contra evangelicam veritatem, et apostolicam auctoritatem, contraque sacrorum canonum et apostolicae sedis constitutiones, sine concilio metropolitani, in quo tibi consentire non debuit, sicut nec fecit, ligasti, secundum [Col. 0423A] Lucii verba nullas vires habent, nec ecclesiasticae reputantur, libere potui solvere quod non licuit tibi ligare. Sed et hoc bene, ut patet, non intellexisti, et certum est quia non recto sensu posuisti quod Lucius dixit: Ut nullus metropolitanus absque caeterorum omnium comprovincialium episcoporum instantia aliquorum audiat causas. Quia pro omnibus reprehensibilibus, quae de te per omnium, ut ita dixerim, ora volitant, et ad me non pervenire non possunt, semper quando easdem reprehensiones tuas audiero, omnes episcopos provinciales, ut eas mecum audiant, congregare non possum. Si enim bene intellexisses Carthaginenses canones quibus dicitur (conc. Carthag. IV, can. 23): Ut episcopus nullius causam audiat sine praesentia clericorum suorum, in hac de [Col. 0423B] auditione sententia non errares: cum alio sensu accipiendum sit quod Jacobus dixit ad Paulum: Audient, quin Judaei, te supervenisse (Act. XXI); et Paulus de se: Audiant omnes gentes, et liberatus sum de ore leonis (II Tim. IV); et alio sensu quod dicit ad Corinthios: Audio inter vos scissuras esse, id est schismata, et ex parte credo (I Cor. I). Et alio quod item ad eos dicit: Auditur inter vos fornicatio (I Cor. V); et Eli filiis suis: Non bona est fama, quam ego audio de vobis (I Reg. II). Unde intelligere debes, inter auditionem et auditionem vel audientiam esse differentiam, sicut et Scripturae demonstrant. De audientia quippe Felix ad Paulum: Audiam te, inquit, cum accusatores tui venerint (Act. XXIII); et canones: Non oportet negare audientiam roganti: et aliter intelligenda [Col. 0423C] est auditio in eo loco ubi dicitur: Domine, audivi auditionem tuam et timui (Habac. III); et aliter ubi dicitur: Justus ab auditione mala non timebit (Psal. III). Similiter differentiam intelligere debes inter nominationem, et nominationem atque cognitionem, ut item Paulus dicit: Si quis frater nominatur fornicator (I Cor. V); et: Ecce ego Paulus dico vobis, Et veniam cito ad vos, si Dominus voluerit, et cognoscam non sermonem eorum qui inflati sunt, sed virtutem (I Cor. IV). Hinc sicut in legibus atque in canonibus invenitur, inter cognitionem quoque et agnitionem esse differentiam intelligere debes, sicut ostenditur in Africae provinciae canonibus, in quibus scriptum est (can. 71): Quicunque ab imperatore cognitionem judiciorum publicorum expetiverit, honore [Col. 0423D] proprio privetur. Sed et alibi iidem ac Sardicenses canones glossam cognitionis exprimunt. Et sanctus Gregorius in homilia Evangelii differentiam agnitionis, quae significationibus vel relatu percipitur, ut Paulus: Significatum est mihi de vobis ab his qui sunt Chloes (I Cor. I), et reliqua, a cognitione, quae legali ac regulari judicio comperitur, demonstrat loquens ad episcopos de Simoniaca haeresi, quam si per cognitionem in personis certis compertus fuisset, sine judicio ecclesiastico non dimisisset. Vobis, inquit (Greg. hom. 17 in Evang.), sacerdotes, lugens loquor, quia nonnullos vestrum cum praemiis facere ordinationes agnovimus, spiritalem gratiam vendere, et de alienis iniquitatibus cum peccati damno temporalia [Col. 0424A] lucra cumulare. Cur ergo ad memoriam vestram non redit quod vox divina praecipiens dicit: Gratis accepistis, gratis date? (Matth. X.) Cur non ante mentis oculos revocatis, quod templum Redemptor noster ingressus, cathedras vendentium columbas evertit, et nummulariorum effudit aes? Quinam sunt in templo Dei hodie, qui columbas vendunt, nisi qui in Ecclesia pretium de impositione manus accipiunt, per quam videlicet manus impositionem Spiritus sanctus coelitus datur? Columba igitur venditur, quia manus impositio, per quam Spiritus sanctus accipitur, ad pretium praebetur: sed Redemptor noster cathedras vendentium columbas evertit, quia talium negotiatorum sacerdotium destruit. Hinc est quod sacri canones simoniacam haeresim damnant, et eos [Col. 0424B] sacerdotio privari praecipiunt, qui de largiendis ordinibus pretium quaerunt. Cathedra ergo vendentium columbas evertitur, quando hi, qui spiritalem gratiam venundant, vel ante humanos, vel ante Dei oculos sacerdotio privantur. De hac agnitione et beatus Augustinus in libro de Poenitentia dicit (cap. 3): Plerique, inquiens, boni Christiani tacent, et sufferunt aliorum peccata quae noverunt, quia documentis saepe deseruntur, ut ea quae ipsi sciunt judicibus ecclesiasticis probare non possint. Quamvis enim vera sint quaedam, non tamen judici facile credenda sunt, nisi certis indiciis demonstrentur. Nos vero a communione quemquam prohibere non possumus, quamvis haec prohibitio nondum sit mortalis, sed medicinalis, nisi aut sponte confessum, aut aliquo, sive [Col. 0424C] saeculari, sive ecclesiastico judicio accusatum atque convictum. Quis enim sibi utrumque audeat assumere, ut cuiquam ipse sit et accusator et judex? Non enim temere et quomodolibet, sed per judicium ab Ecclesiae communione separandi sunt mali, ut si per judicium auferri non possunt, tolerentur potius velut palea cum tritico, usque ad ultimum ventilabrum, vel pisces mali cum bonis usque ad segregationem, quae futura est in littore, hoc est in fine saeculi. De qua agnitione ad me perventa, bene reminisci potes me jam te commonuisse, quoniam per multos audivi, sed et usque ad aures domini regis pervenit, quia et de impositione manus in ordinatione ecclesiasticorum graduum, etiam a manu munera accipiebas, et de ecclesiarum datione, quae [Col. 0424D] etiam non amplius quam dotem suam, id est mansum, quem sub immunitate, sicut in capitulis ecclesiasticis continetur, habent cum decima fidelium, praemia requirebas, et a diffamatis presbyteris, ne discuterentur, redemptionem accipiebas. Unde et ab ecclesiae tuae filiis isdem domnus rex veritatem audire quaesivit, et requisitionem, interveniente tali causa quae nota est, prosequi destitit, tibique quam terribilius potui, interdixi, ut his facinoribus nullo modo communicares. Sed et ante altare sanctae Mariae, ante quod episcopus es ordinatus, a me dictum audisti, et accepisti, si forte obaudisti, et mente condidisti, ut quod gratis accepisti, gratis etiam aliis secundum praeceptum Domini dares (Matth. X): quia dextera [Col. 0425A] ad pretium ordinantium, dextera est iniquitatis. Sed et quando haec de te audivi, et a domno rege haec requisisse cognovi, tibi et praescripta verba beati Gregorii dixi, et haec quae subsequuntur inculcare curavi, quibus in homilia Evangelii trigesima nona dicit: Ingressus, inquit, Dominus Jesus templum, coepit ejicere vendentes et ementes de illo (Luc. XIX). Sicut templum Dei in civitate est, ita et in plebe fideli vita religiosorum. Et saepe nonnulli religionis habitum sumunt, et dum sacrorum ordinum locum percipiunt, sanctae religionis officium in commercium terrenae negotiationis trahunt. Vendentes quippe in templo sunt, qui hoc quod quibusdam jure competit, ad praemium largiuntur. Justitiam enim vendere est, hanc pro praemii acceptione servare. Ementes [Col. 0425B] vero in templo sunt, qui dum hoc persolvere proximo quod justum est nolunt, dumque rem jure debitam facere contemnunt, dato patronis praemio emunt peccatum. Quibus bene dicitur: Domus mea domus orationis est, vos autem fecistis illam speluncam latronum (Isa. LVI): qui dum nonnunquam perversi homines locum religionis tenent, ibi malitiae suae gladiis occidunt, ubi vivificare proximos orationis suae intercessione debuerunt. Et item in homilia quarta: Gratis, inquit Dominus, accepistis, gratis date (Matth. X). Praesciebat namque nonnullos hoc ipsum donum accepti Spiritus in usum negotiationis inflectere, et miraculorum signa ad avaritiae obsequium declinare. Hinc est enim quod Simon per impositionem manus edita miracula concupiscens, percipere [Col. 0425C] donum Spiritus sancti pecunia voluit, scilicet ut deterius venderet quod male comparasset. Hinc de templo Redemptor noster flagello de resticulis facto turbas ejecit, cathedras vendentium columbas evertit. Columbas quippe vendere est, impositionem manus, qua Spiritus sanctus accipitur, non ad vitae meritum, sed ad praemium dare. Sed sunt nonnulli, qui quidem nummorum praemia ex ordinatione non accipiunt, et tamen sacros ordines pro humana gratia largiuntur, atque de largitate eadem laudis solummodo retributionem quaerunt. Hi nimirum, quod gratis acceptum est, gratis non tribuunt, quia de impenso officio sanctitatis nummum favoris expetunt. Unde bene cum justum virum describeret Propheta ait: Qui excutit manus suas ab omni munere [Col. 0425D] (Isa. XXXIII). Neque enim dicit, qui excutit, manus suas a munere, sed adjunxit, ab omni: quia aliud est munus ab obsequio, aliud munus a manu, aliud munus a lingua. Munus quippe ab obsequio est, subjectio indebite impensa, munus a manu, pecunia, munus a lingua, favor. Qui ergo sacros ordines tribuit, tunc ab omni munere manus excutit, quando in divinis rebus non solum nullam pecuniam, sed etiam humanam gratiam non requirit. Et in epistola ad Joannem Corinthiorum episcopum: Pervenit, inquit (lib. IV, ep. 55), ad nos, quod in illis partibus nullus ad sacrum ordinem sine commodi datione perveniat. Quod si ita est, flens dico, gemens denuntio, quia cum sacerdotalis ordo intus cecidit, [Col. 0426A] foris quoque diu stare non poterit. Scimus quippe ex Evangelio, quid Redemptor noster per semetipsum fecerit, quia ingressus templum cathedras vendentium columbas evertit. Columbas enim vendere est, de Spiritu sancto, quem Deus omnipotens consubstantialem sibi per impositionem manuum hominibus tribuit, commodum temporale percipere. Ex quo, ut praedixi, malo jam innuitur quid sequatur, quia qui in templo Dei columbas vendere praesumpserunt, eorum Deo judice cathedrae corruerunt. Qui videlicet error in subditis cum augmento propagatur. Nam ipse quoque, qui praemio ad sacrum honorem perducitur, jam in ipsa provectus sui radice vitiatus, paratior est aliis venundare quod emit; et ubi est quod scriptum est: Gratis accepistis, gratis [Col. 0426B] date? (Matth. X.) Et cum primo contra sanctam Ecclesiam simoniaca haeresis sit exorta, cur non perpenditur, cur non videtur, quia eum, quem quis cum pretio ordinat, provehendo agit ut haereticus fiat? Quia igitur hanc nefandissimam pravitatem universalis damnat Ecclesia, hortamur fraternitatem vestram, ut tam detestabile et immane peccatum de locis omnibus, quae sub se sunt, sollicitudinis suae compescat omnibus modis instantia. Nam si quid tale deinceps fieri senserimus, jam non verbis, sed canonica ultione corrigemus, et de vobis, quod non oportet, aliud incipiemus habere judicium. Et hinc in multis epistolis suis ad multos episcopos terribilia et grandia scripsit, quae per te in suis locis legere potes, et cavere debes. Dixi etiam tibi, quia [Col. 0426C] verba Dei, quae sanctus Petrus apostolorum princeps, qui hanc haeresim in Simone mago damnavit, in omnes ex tunc et nunc, et usque in finem saeculi, veridica et valentia permanent. Et sicuti cum illo pecunia sua exstitit in perditionem, ita et omnes qui hinc munera dant vel accipiunt, nisi dignam inde poenitentiam egerint, in perditione et manent et sine fine manebunt. Et cum uterque sint haeretici, scilicet, et qui pro impositione manus pretium donant, et qui munus accipiunt, reatu tamen majore delinquit, qui potiore honore perfruitur, quia graviora facit vitia peccatorum sublimitas dignitatum. Et det Dominus ut non sint vera, quae per multos ex hoc de te audio, et obtestor te per sanctam et inseparabilem Trinitatem, et per crucem et sanguinem Jesu [Col. 0426D] Christi, Filii Dei vivi, ex quo, et a quo, et per quem omnis episcopatus ecclesiasticus cepit exordium, et per ipsum sanctum Spiritum, qui maxime in ordinationibus operatur, et per omnem sanctorum angelorum militiam, ac per sanctam omnium electorum Ecclesiam conscriptam in coelis, et per futurum judicium, quo Christus veniet judicare vivos et mortuos, et saeculum per ignem, et reddere unicuique secundum opera sua, ut nec ipse, contra divinas et canonicas constitutiones, te huic Deo contrariae negotiationi quolibet modo vel quacunque excogitata adinventione immisceas, nec alicui, quantum ex te est, et quantum ad te pertinet, immisceri consentias: imo tuis, quanta potes obtestatione, interdicere studeas [Col. 0427A] Quam obtestationem non nova praesumptione exero, sed pro modulo meo beati Pauli sequor exemplum, scribentis ad Timotheum, quem juvenem ordinavit Episcopum, licet non de hac causa, sed de aliis, de quibus necessarium duxit, hujusmodi obtestationem exeruit. Cujus verba, per quem locutus est Christus, etiam tibi inculco. Testificor, inquit, coram Deo, et Christo Jesu, et electis angelis, ut haec custodias sine praejudicio, nihil faciens in aliam partem declinando (I Tim. V); et: Praecipio tibi coram Deo, qui vivificat omnia, et Christo Jesu, qui testimonium reddidit sub Pontio Pilato bonam confessionem, ut serves mandatum sine macula irreprehensibile usque in adventum Domini nostri Jesu Christi (I Tim. VI). De Lucii autem epistola, quae ante Nicaenum concilium facta fuit, [Col. 0427B] non ideo tibi scripsi, quasi non sufficiant ad auctoritatem, quae sacrorum conciliorum canones, et ex his promulgata decreta alia sedis apostolicae dicunt, sed ut scientiam tuam quae inflat, sine charitate quae aedificat, vento distentam esse demonstrem. Haec, frater, patienter atque benigne suscipe, et apud peritos medicos disce sapientiam, quia illis imponentibus saepe funem portat phreneticus unde ligetur. Et illa, de quibus me comprehendi a te posse existimas, discrete intellige: quoniam alia sunt quae metropolitanus sine consilio atque consensu omnium coepiscoporum provinciae agere non debet, sicut causas accusantis episcopum, ad discutiendum, vel ipsum canonice judicandum, sive noxium vel purgatum decernere, vel in loco decedentis episcopi ordinare, [Col. 0427C] et de quibuscunque noviter emergentibus causis, vel dubiis aut obscuris: et alia sunt, de quibus certa et expressa in sacris regulis habemus judicia, quae refragari vel convelli non licet, sed sine retractatione exsequi auctoritas et ratio ipsa compellit.



CAPUT XXXVI. De irregulari subscriptione, quam collectioni suae apposuit.

His igitur documentis certissimis constat quod me replicare cogit ipsa necessitas, quia si in parochia tua, quae mihi cum sollicitudine totius Rhemorum provinciae commissa est, secundum privilegium mihi datum, quod male admisisti corrigere detrectassem, a praestitutis regulis negligentia discederem, [Col. 0427D] a quibus praesumptione tu discessisti. Egi ergo secundum jus metropolitanae auctoritatis, in quo jure metropolitanae dignitatis, me a te, subjectae civitatis episcopo, mihi velis nolis subjecto, capitulum beati Leonis discrevit, quo jussit metropolitanis singularum provinciarum jus traditae sibi antiquitus dignitatis intemeratum servare, ita ut a praestitutis regulis nulla, aut negligentia, aut praesumptione discedant. Aliud autem capitulum ejusdem beati Leonis me tibi ordinis societate conjunxit, in epistola ad omnes episcopos per diversas provincias constitutos, de sacris ordinibus et canonum promulgata disciplinis, cum dicit (epist. 1): Hoc admonitio nostra denuntiat, quod si quis fratrum contra [Col. 0428A] haec constituta venire tentaverit, et prohibita fuerit ausus admittere, a suo se noverit officio submovendum, nec communionis nostrae futurum esse consortem, qui socius esse noluit disciplinae. Pensemus igitur non dolosa, sed recta statera, quem nostrum pressius istud contingat capitulum, utrum me, qui ea, quae irrefragabiliter observanda sunt constituta, auctoritate metropolitana in parochia provinciae mihi commissae conservare decrevi, an te, qui in illa, quae inviolabiliter conservanda sunt constituta, et temerasti et convelli fecisti, et praeter me, primatem tuum, contra statuta ecclesiastica subscripsisti et subscribi fecisti, cum sicut statuta ecclesiastica docent, sine me nihil decernere valeas, quae ad generalem observantiam pertinent omnium [Col. 0428B] Domini sacerdotum, sicut Africanum decrevit concilium dicens (conc. Afric. can. 53): Ut posteriores anterioribus deferant, nec eis inconsultis aliquid agere praesumant. Qua de re, inquit Aurelius, dico, prout captus animi mei retinet, eos qui putaverint spretis majoribus aliquid praesumendum, competenter esse ab omni concilio coercendos. Et hinc Leo ad Theodorum Forojuliensem episcopum dicit (Leo, epist. 59): Quia in causis, quae ad generalem observantiam pertinent omnium Domini sacerdotum, nihil sine primatibus oportet impleri. Contra constituta ergo venisti, cum ea, quae ipsa praecipiunt nulli poscenti negari, omnibus in tua parochia denegari jussisti. Prohibita quidem fuisti ausus admittere, cum adversus ea me postposito [Col. 0428C] subscripsisti et subscribi fecisti, quod etiam nec in rectis agere debuisti; subscriptio namque tua, sicut a multis dicitur, habetur hujusmodi: Hincmarus Deo miserante Ecclesiae Laudunensis episcopus, his sanctorum apostolicae sedis Patrum decretis obtemperandum subscripsi. Qui quoque mihi eodem Deo auctore commissi sunt, et in his similiter sentiunt, solliciti servare unitatem spiritus in vinculo pacis hac mecum pace potiantur. Si vero aliqui secus nolentes fieri socii hujus disciplinae, nec habeantur participes communionis nostrae. Actum Lauduno VIII Idus Julias.

Qua subscriptione tua manifestissime claret, quia si Nicaeno concilio, et aliis generalibus catholicis synodis, eorumque fixis et immobilibus decretis [Col. 0428D] contraria sentis in aliquo, te tibique complices a catholica communione segregasti, dicens: His decretis obtemperandum subscripsi. Unde verbis beati Gregorii alloquentis Serenum Massiliensem episcopum te alloquor, dicens (lib. IX, ep. 9): Dic frater, a quo factum sacerdote aliquando auditum est quod fecisti? Si non aliud, vel illud te debuit revocare, ut despectis aliis fratribus solum te sanctum et esse crederes sapientem. Praecipue cum sacrorum canonum prohibitio te ab hac praesumptione modis omnibus revocet. Hoc vero quod dicis, Deo miserante Ecclesiae Laudunensis te esse episcopum, oramus ut verum sit. Legimus tamen de quibusdam dicere Dominum: Ipsi regnaverunt, [Col. 0429A] et non ex me: principes exstiterunt, et non cognovi (Ose. VIII). Et: Dedi eis regem in ira mea, et principem in furore meo (Ose. XIII). Qui facit hypocritam regnare propter peccata populi (Job XXXIV). In eo quod subscripsisti, Actum Lauduno VIII Idus Julias, intelligimus secundum leges quas probat Ecclesia, atque secundum sacros canones, hanc tuam sine consule prolatam non valere sententiam. Alia namque sunt, quae subscribuntur ad notitiam rei vel temporis, alia quae, scripto prolata sententia, subscriptione alligantur ad observationem constitutionis, aut professionis, seu accusationis, vel petitionis. Sententia, inquiunt leges (Cod. Th. leg. 1, de const. princ., can. 56), si sine scripto dicta fuerit, nec nomen habere sententiae mereatur; et: Si qua [Col. 0429B] post haec edicta sive constitutiones sine die et consule fuerint deprehensa, auctoritate careant. Et hinc Africae provinciae canones episcopis litteras ab ordinatoribus suis manu eorum conscriptas jubent accipere, continentes consulem et diem. De eo quod subnexuisti: Qui quoque mihi commissi sunt, et in his similiter sentiunt, hac mecum pace potiantur, videris non simplici intelligentia posuisse, hac mecum pace potiantur: quia non est pax vera, nisi in unanimitate catholica, alioquin dicentes, ut scriptum est: Pax, pax, cum non esset pax (Jer. VIII). Non est pax impiis, dicit Dominus (Isa. XLVIII). Impii namque dicuntur, qui aut per fidem rectam Ecclesiae catholicae non incorporantur, aut ab ea fide vel opere per haereses aut schismata recedunt. [Col. 0429C] Et in unanimitate catholica non subscripsisti, neque tibi commissos subscribere fecisti, si, ut dixi, contra Nicaenos canones, et alia generalia concilia, fixaque decreta sentis vel sensisti, ac per hoc sollicitus servare unitatem spiritus in vinculo pacis, nequaquam in ista subscriptione fuisti. Sicut enim in edicto quintae synodi scriptum est: Solent prave sentientes, ut simpliciores decipiant, vocibus quidem uti quae ab orthodoxis pie dicuntur, rectum autem earum intellectum et expositionem ad suam impietatem transferre: quoniam est quando eaedem voces, cum bene exponuntur et intelliguntur, cum pietate sunt: quando autem male a prave sentientibus interpretantur et proferuntur, impietatem habent. Et sanctus Gregorius in homilia 10 [Col. 0429D] Ezechielis dicit: Quia quisquis expositor in explanatione sacri eloquii, ut fortasse auditoribus placeat, aliquid mentiendo componit, sua et non Dei verba loquitur, si tamen placendi vel seducendi studio mentiatur. Et tu, si hanc sententiam Apostoli tuis dictis interposuisti, ut ad subscribendum, quod non licet, comministros tuos facilius posses seducere, de auro et argento Dei, id est de sensu et eloquio divino, sicut per prophetam Dominus ad idololatram populum dicit, tuo sensu tibi et illis idolum fabricasti. Manifestum est enim, quia sententia apostolica, quam in eadem tua subscriptione ad tuam confirmandam sententiam perverse misisti, non eo sensu dicta est a beato Paulo apostolo, sicut eam ibi posuisti. [Col. 0430A] Non enim, quando illam subscriptionem firmasti, quin potius te et subscribentes tecum infirmasti, sollicitus fuisti servare unitatem spiritus in vinculo pacis, sed sollicitus fuisti dissolvere unitatem spiritus contra vinculum pacis. Unde providendum est tibi, ne inter adulteratores verbi Dei computeris, quos, ut supra posui, redarguit Paulus apostolus. Sed et de hac sententia idem dicit Solliciti servare unitatem spiritus in vinculo pacis, unum corpus, unus spiritus, sicut vocati estis in una spe vocationis vestrae (Ephes. IV). Unde beatus Gregorius: Ad unam igitur vocationis spem nequaquam pertingitur, si non ad eam unita cum proximis mente curratur. Est, inquit Dominus ad Moysem, locus penes me, et stabis super petram (Exod. XXXIII). Locus quidem [Col. 0430B] apud Dominum est sanctae Ecclesiae unitas, qua supra petram statur, dum confessionis ejus soliditas utiliter tenetur. Hi enim in loco qui penes Dominum est, et supra petram stant, qui per haereses vel per schismata ab unitate se Ecclesiae non dividunt. Quia, ut sanctus Hilarus papa dicit (epist. 2), sicut et supra posui: Non minus in sanctarum traditionum sanctiones delinquitur, quam in ipsius Domini injuriam prosilitur. Credimus namque, ac cum Ecclesia catholica confitemur, sacros canones Spiritu Dei conditos: unde qui per contemptum pertinaciter a sacris canonibus deviant, in Spiritum sanctum quo sunt conditi peccant. Pertinaciter autem addidi, quoniam Dominus dicit (Matth. XII), quod in Spiritum sanctum peccantibus nec hic esse, nec in futuro [Col. 0430C] saeculo remittendum. Et multos haereticos legimus et credimus ad fidem catholicam revertentes, et hic remissionem suae percepisse blasphemiae, et in futuro spem indulgentiae consequendae sumpsisse. Nec tamen ejus refragatur sententia, qui alibi dixit: Verte impios, et non erunt (Prov. XII). Non quidem ut non sint per essentiam, sed non erunt quod fuerant per impietatis culpam: sicut et Paulus dicit de se: Vivo autem, jam non ego, vivit vero in me Christus (Gal. II). Exstinctus quippe fuerat saevus ille persecutor, et vivere coeperat pius praedicator. Hinc etiam adhuc dico, quod cum catholica credo Ecclesia, et confiteor, quia Spiritu Dei, ut Leo cum aliis orthodoxis affirmat, canones sacri sunt conditi. Qui siquidem Spiritus est Patris, Spiritus est Filii, et [Col. 0430D] Pater, et Filius, et Spiritus sanctus, quorum est una substantia, una voluntas et operatio, unus est Dominus, ac per hoc a Patre et Filio et Spiritu sancto, tota scilicet Trinitate uno Deo et Domino, canones sacri sunt conditi, a quibus qui per contemptum pertinaciter deviant, in Patrem et Filium et Spiritum sanctum, scilicet in Deum ac Dominum peccant. Constat igitur quia, ut Hilarius papa scribit, non minus in sanctarum traditionum sanctiones delinquitur, quam in ipsius Domini, Patris scilicet et Filii et Spiritus sancti, injuriam prosilitur. Et consequenter iterum pertinaciter, id est perseveranter addidi, quia beatus Joannes apostolus dicit: Est peccatum ad mortem, non dico ut oretur pro eo et [Col. 0431A] est peccatum non ad mortem (I Joan. V, 16), dico ut oretur pro eo. Est quidem peccatum ad mortem, in eodem peccato manentibus: est peccatum non ad mortem, ab eodem peccato recedentibus. Nullum est quippe peccatum, pro quo aut non oret Ecclesia remittendum, aut quod data sibi divinitus potestate discedentibus ab eo non possit absolvere, vel poenitentibus relaxare, cui dicitur: Quaecunque dimiseritis super terram, dimissa erunt et in coelis, et quaecunque solveritis super terram, erunt soluta et in coelis (Matth. XVIII, 18). Cum enim dicitur: Quaecunque solveritis, omnia quaecunque sint, et quantacunque sint, et qualiacunque sint, ex quocunque statu, vel ex quocunque lapsu comprehenduntur: veraci nihilominus eorum manente sententia, quae nunquam [Col. 0431B] solvenda esse denuntiantur, in eodem tenore consistentibus, non etiam ab hoc eodem peccato postea recedentibus. Ex his igitur manifestissime claret de eadem tua subscriptione, in qua dicis: His, quin a te specialiter excerptis, sanctorum apostolicae sedis Patrum decretis obtemperandum subscripsi. Quia si, ut supra dixi, et nunc iterum dico, Nicaeno concilio, et aliis generalibus ac catholicis synodis, eorumque fixis et irrefragabilibus decretis, quae apostolica sedes et cuncta Ecclesia catholica recipit, veneratur, et servat, contraria in aliquo sentis, vel teneri ac servari decernis, te tibique complices a catholica communione segregasti, et quando catholicae observantiae contrariis subscripsisti, sollicitus servare unitatem spiritus in vinculo pacis nequaquam in [Col. 0431C] ista subscriptione fuisti. Et beati Leonis decernentis (epist. 59): Quia in causis, quae ad generalem observantiam pertinent omnium Domini sacerdotum, nihil sine primatibus oportet impleri, non fuisti socius disciplinae. Unde timendum est ut non sis etiam consors communionis suae, a cujus communione si quod absit fueris alienus, cum his, quorum decreta convelli fecisti, sicut ex sacris canonibus et decretis Romanae sedis pontificum tibi scripto direxi, ac per hoc cum Ecclesia catholica communionem habere non poteris. Et non leve tibi ullo modo videatur quod supra ex verbis ejusdem beati Leonis posui, quibus dicit (epist. 84, ad Leonem Augustum): Quae patefacta sunt quaerere, et quae perfecta sunt retractare, et quae sunt diffinita convellere, quid aliud est quam [Col. 0431D] de adeptis gratiam non referre, et ad interdictae arboris cibum improbos appetitus mortiferae cupiditatis extendere? Sed cum magna cordis intentione considera, cui peccato peccatum quod admisisti diffinita convellens comparet, scilicet quod non nisi sanguine Filii Dei praevalet expiari, videlicet quod a primo parente commissum in omnes posteros pertransivit, sicut dicit Apostolus: Per unum hominem peccatum intravit in mundum, et per peccatum mors, et ita in omnes homines pertransivit, in quo omnes peccaverunt (Rom. V, 12): sicut et per te in omnes tecum subscribentes contra diffinita a sanctis Patribus peccatum pertransiit, qui te agente in hoc peccaverunt, quia in illa subscriptione non te penitus [Col. 0432A] exuisti, sed eos praevaricatione potius nexuisti, volens me ostendere canonum praevaricatorem, qui quasi contra canones in tua parochia solvi quae ligasti, et certans me nota damnationis inurere, quam conscientia tua nequibat effugere, et ideo plus veritus humanam verecundiam, ne vilis fieres ex his quae perpere gessisti tuis subditis, quam reatum ante divinos oculos, quod humili resipiscentia corrigere poteras, ad illud argumentum te convertisti, ut hanc irregularem, imo tragoedialem subscriptionem excogitares, et hac adinventione Dominum ad iracundiam amplius provocares, et tecum alios necteres. Lege igitur in decretis Gelasii sententiam de Acacio, et de episcopis qui eum regulariter contendebant posse absolutum dicere, et eam tibi et his [Col. 0432B] quos tecum fecisti subscribere applica, et quid egeris recognosce. Et quod ibi de sede apostolica leges, de tua metropoli, quae jussa sedis apostolicae exsecuta est, dictum puta. Ait enim (Gelasius, epist. 11, in fine): Ideo cum sede apostolica minime congruebant, quia in sortem reciderant praevaricatoris Acacii, et illius se sine dubio pervidebant sententia consequenter adstringi, ob hoc eum videri nolebant esse damnatum, quia se cognoscebant in eadem praevaricatione esse damnatos, in qua hodieque manere persistunt. Sed sicut hi simili conditione constricti, complicem suum non possunt judicare non jure damnatum, neque rei reum possunt competenter absolvere: sic illo juste praevaricatore damnato, ipsi quoque pari jacent damnatione prostrati, neque [Col. 0432C] nisi resipiscentes inde poterunt prorsus absolvi; quia sicut per unum scribentem eorum omnium vulgata transgressio est, qui in eamdem perfidiae reciderant actionem, sic in uno eodemque, qui pro omnibus scripserat, vel scribendo omnium prodiderat voluntates, transgressione punita, pariter quoque cum eodem, vel in eodem est complicum transgressio punita cunctorum. Et sanctus Hilarius in epistola de synodis, quam de exsilio ad Gallicanos misit episcopos, dicit: Nihil, inquiens, mirum videri vobis debet, fratres charissimi, quod tam frequenter exponi fides coeptae sunt: necessitatem hanc furor haereticus imposuit, et necessitas consuetudinem intulit exponi fides, et expositis subscribi. Ubi enim sensus conscientiae periclitatur, illic littera postulatur, [Col. 0432D] nec sane subscribi impedit, quod salutare est confiteri. Converte igitur oculos mentis tuae ad actum tuum, quod irrationabiliter, et contra auctoritatem atque sine ulla necessitate in hac praesumptiva subscriptione tua perpetrare non timuisti, et tibi subditos agere compulisti, ne furor tuus, etsi diverso modo, non diverso dolo, in hoc facto furori haereticorum aequetur, qui illic litteram postulasti, ubi sensus conscientiae non periclitabatur, et fecisti subscribi quod salutare non est confiteri, si tamen sacro Nicaeno concilio, et Romanae sedis pontificum decretis post Nicaenum concilium habitis, et ex sacris canonibus promulgatis, in aliquo est contrarium, quod a te et tuis complicibus [Col. 0433A] constat esse subcriptum. In quo pernicioso facto a te non leviter est erratum, in quem a beato Gelasio ostenditur transgressio punienda cunctorum, qui omnibus praescripsisti, et ab omnibus comministris tuis subscribi fecisti. Unde idem Gelasius dicit: Quoniam idem ipse error, qui semel est cum suo auctore damnatus, in participe quolibet pravae communionis effecto, exsecrationem sui gestat et poenam. Et in epistola ad Anastasium (epist. 10, sub medium): Cum dicat Apostolus (Rom. I), non solum qui non facienda faciunt reos videri, sed etiam qui consentiunt facientibus? Proinde sicut non potest, perversitatis communicatore suscepto, non pariter perversitas approbari: sic non potest refutari perversitas complice sectatore perversitatis [Col. 0433B] admisso. Legibus certe vestris criminum conscios, susceptoresque latrocinantium par judiciorum poena constringit: nec expers facinoris aestimatur, qui licet ipse non fecerit, facientes tamen in familiaritatem foedusque receperit. Et in edicto quinti concilii scriptum est: Miramur eorum dementiam, qui divinae Scripturae contraria agunt, evidenter dicenti (Sap. XIV), quia aequaliter horribilia sunt apud Deum impius et impietas ejus. Actio enim cum actore punietur. Si autem similiter impietas horribilis est Deo, et ille qui impie agit, certe separatus est talis a Deo, et anathemati juste subjicitur. Anathema enim nihil aliud significat nisi a Deo separationem, sicut in Veteri et in Novo Testamento judicium de anathemate significat. In mente igitur [Col. 0433C] habe scriptum a beato Paulo: Sic autem peccantes in fratres, et percutientes eorum infirmam conscientiam, in Christum peccatis (I Cor. VIII). Graviter autem illi in Christum peccant, qui periculosissimo, et maxime detestando mendacio in religione mentientes, infirmorum conscientias percutiunt, de quibus specialiter scriptum est: Perdes omnes qui loquuntur mendacium (Psal. V). Et in decretis apostolicae sedis scriptum est: Quoniam quisquis schismatico assenserit, schismaticus esse negari non poterit. Schisma enim a scissura est animorum, ut catholici doctores dicunt, vocatum. Eodem enim cultu, eodem ritu credit ut caeteri, solo congregationis delectatur discidio, et schismaticus est, licet [Col. 0433D] sic credat ut catholica credit Ecclesia, si in dogmatibus ecclesiasticis ab Ecclesia se scindit catholica, cui quisquis assenserit, schismaticus esse negari non poterit: quod et si omnes sacerdotes et mundus assentiat, damnatio consentientes involvit, non praevaricationem consensus absolvit. Non enim crimen minuitur, sed accrescit, cum generale fit ex privato. Hoc enim Deus omnium indicavit, qui mundum peccantem generali diluvio interemit. Quorum perditionem evidenter catholica demonstrat Ecclesia, quae ut pro haereticis, ita conjunctim et pro schismaticis, orat, ut ad fidei et pacis redeant unitatem, sciens haereticos et schismaticos in haeresi ac schismate permanentes regnum Dei non intraturos: quia nisi ad judicium, in scissura [Col. 0434A] mentium Deus non est, ut beatus dicit Gregorius. Deus quippe in unitate est, et illi ejus habere gratiam merentur, qui se ab invicem per sectarum scandala non dividunt. Unde per se Veritas admonet dicens: Habete sal in vobis, et pacem habete inter vos (Marc. IX). Ut quisquis habere sal sapientiae studet, curet necesse est quatenus a pace concordiae nunquam recedat. Sed sunt nonnulli, qui dum plus sapere quam necesse est student, a proximorum pace resiliunt, dum eos velut hebetes stultosque contemnunt, sicut tu egisti, qui cum tuis complicibus, et tecum subscribentibus, a vinculo et unitate pacis ecclesiasticae divisisti, contemnens auctoritatem tuae metropolis, et contradicens atque resistens his quae de Evangelica veritate et [Col. 0434B] apostolica atque ecclesiastica auctoritate tibi et ecclesiae Laudunensi metropolitana sollicitudine scripsi, et eadem catholicae Ecclesiae auctoritate, considerans periculum imminens, quod male ligasti pro officio loci mei dissolvi.



CAPUT XXXVII. Ut non sit prudens apud semetipsum, et de discretione in pace tenenda.

Unde, frater, et me et te moneo, ut attendamus quod Dominus per prophetam dicit: Vae qui sapientes estis in oculis vestris, et coram vobismetipsis prudentes (Isa. V); et per Apostolum: Nolite prudentes esse apud vosmetipsos (Rom. XII); et: Si quis se existimat aliquid scire, nondum cognovit quomodo oporteat eum scire (I Cor. VIII); et: Si quis vult [Col. 0434C] inter vos sapiens esse, stultus fiat ut sit sapiens, quia sapientia hujus mundi inimica est Deo (I Cor. III); et per Jacobum apostolum monstrat: Quia superba et contentiosa sapientia terrena, animalis est et diabolica: sapientia autem quae desursum est, primum quidem pudica est, deinde pacifica, modesta, suadibilis, bonis consentiens (Jac. III). Scientia etenim virtus est, humilitas custos virtutis, et miranda actio cum elatione non elevat, sed gravat. Qui enim sine humilitate virtutes congregat, in ventum pulverem portat, et unde aliquid ferre cernitur, inde deterius caecatur. Hinc etiam scriptum est: Qui emittit fontes in convallibus (Psal. CIII); et: Convalles abundabunt frumento (Psal. LXIV). A montibus namque [Col. 0434D] aqua dilabitur, quia superbas mentes veritas doctrinae deserit: sed fontes in convallibus surgunt, quia corda humilium verbum praedicationis accipiunt. Unde per se Veritas admonet dicens: Habete sal in vobis, et pacem habete inter vos (Marc. IX). Ut quisquis habet sal sapientiae, studiose curet necesse est, quatenus a pace concordiae nunquam recedat. Et ne in pace tenenda quis erret, per semetipsam veritas, cum terrenam pacem a superna distingueret, atque ad venturam discipulos ex praesenti provocaret, ait: Pacem meam relinquo vobis, pacem meam do vobis (Joan. XIV); relinquo scilicet transitoriam, do mansuram. Si ergo in ea cor quae relicta est figitur, nunquam ad illam quae danda est pervenitur. Pax igitur praesens ita tenenda est, ut [Col. 0435A] et diligi debeat et contemni: quae si immoderate diligitur, diligentis animus in culpa capitur: et dum nimis humanam pacem desiderat, pravos hominum mores nequaquam redarguit, et consentiendo perversis ab auctoris sui se pace disjungit, et dum humana foras jurgia metuit, interni foederis discussione feritur. Hinc David, dum totum se ad foedera pacis internae constringeret, testatur quod cum malis concordiam non teneret, dicens: Nonne qui te oderant oderam illos, et super inimicos tuos tabescebam? Perfecto odio oderam illos, inimici facti sunt mihi (Psal. CXXXVIII). Inimicos etiam Dei perfecto odio odisse est, ad quod facti sunt diligere, et quod faciunt increpare, mores pravorum premere, vitae prodesse. Pensandum est igitur, quando ab increpatione [Col. 0435B] quiescitur, qua culpa cum pessimis pax tenetur, si Propheta etiam velut in hostiam Deo obtulit, quod contra se pro Domino pravorum inimicitias excitavit.



CAPUT XXXVIII. Ut sacrae Scripturae verba, et sacras regulas recte intelligat.

Admoneo etiam tuam dilectionem, ut cum sacrae Scripturae verbis etiam sacras regulas, sicut a sancto Spiritu quo et sacrae Scripturae sunt conditae, intelligas: quoniam qui sacrae legis verba non recte intelligunt, saluberrimum vini potum in veneni sibi poculum vertunt, ac per medicinale ferrum vulnere se mortali feriunt, dum per hoc in se sana perimunt, [Col. 0435C] per quod salubriter abscidere sauciata debuerunt: quos videlicet ad intellectum pravum intentio perversa non raperet, nisi prius superbia inflaret: dum enim se prae caeteris sapientes arbitrantur, sequi alios ad melius intellecta despiciunt: atque ut apud imperitum vulgus scientiae sibi nomen extorqueant, student summopere et ab aliis recte intellecta destruere, et sua perversa roborare; quorum sapientia sicut novacula acuta facit dolum (Psal. LI); quia sicut novacula acuta saepe assimilat se agere vultus nitorem, et genas vulnere suo sauciat, ita dolosa versutia dolo pravae intelligentiae vulnerat quos sano sensu sanare se simulat. Unde bene per prophetam dicitur: Secuerunt praegnantes Galaad ad dilatandum terminum suum (Amos I). Quia nimirum bene [Col. 0435D] dicta prave intelligentes, fidelium mentes, quae jam aliquid de veritatis intellectu conceperant, perversa doctrina perimunt: et dum scientiae sibi nomen extendunt, parvulorum corda jam de verbi conceptione gravida erroris gladio scindunt, et quasi doctrinae sibi opinionem faciunt. Quibus primum necesse est ne inanem gloriam quaerant: quia si radix elationis absciditur, consequenter rami pravae assertionis arefiunt. Nam catholici doctores, et Ecclesiae sanctae rectores, qui de haeresibus scripserunt, eos qui verba divini eloquii non recte intelligunt, vel non recte interpretantur, sed ad suos sensus illa allegorizant, in catalogo prave sentientium haereticis connumerantes ascribunt.



CAPUT XXXIX. Ut ab eo removeat dolorem, a se ipso periculum, et ab utroque improperium.
[Col. 0436A]

Admoneo te paterna et fraterna dilectione, ut removeas a me dolorem, a te periculum, et ab utrisque nostrum a plurimis illatum improperium. A me quidem dolorem, quia ut sanctus Gregorius dicit: Minorem dolorem mala ingerunt, quae ab extraneis inferuntur, plus vero in nobis ea tormenta saeviunt, quae ab illis patimur, de quorum mentibus praesumebamus, quia cum damno corporis mala nos cruciant amissae charitatis. Hinc est enim quod de Juda traditore suo per Psalmistam Dominus dicit: Et quidem si inimicus meus maledixisset mihi, supportassem utique: et si is qui oderat me super me magna [Col. 0436B] locutus fuisset, absconderem me utique ab eo. Tu vero homo unanimis dux meus et notus meus, qui simul mecum dulces capiebas cibos, in domo Domini ambulavimus cum consensu (Psal. LIV). Et rursum: Homo pacis meae, in quo sperabam, et qui edebat panes meos ampliavit adversum me supplantationem (Psal. XL). Ac si de traditore suo apertis vocibus dicat: Transgressionem ejus tanto gravius pertuli, quanto hanc ab eo qui meus esse videbatur sensi. Omnes ergo electi, quia summi capitis membra sunt, caput quoque suum in passionibus sequuntur, ut ipsos adversarios in sua morte sentiant, de quorum vita praesumebant, et tanto eis crescat merces operis, quanto eis virtutis lucrum proficit et ex alienae damno charitatis. Et quoniam minus jacula feriunt [Col. 0436C] quae praevidentur, et nos tolerabilius mundi mala suscipimus, si contra haec per praescientiae clypeum munimur, eo ista de te tolerabilius porto, quo longe ante per prophetam a Domino dictum lego: Unusquisque, inquit, a proximo suo se custodiat, et in omni fratre suo non habeat fiduciam, quia omnis frater supplantans supplantabit, et omnis amicus fraudulenter incedet, et vir fratrem suum deridebit, et veritatem non loquetur (Jer. IX). Et paulo post: In ore pacem cum amico suo loquetur, et occulte ponet ei insidias, nunquid super his non visitabo, dicit Dominus? (Matth. X.) Et per semetipsam Veritas dicit: Inimici hominis domestici ejus (Malac. II). Et cum scriptum sit: Labia sacerdotis custodient scientiam, et legem, quae inter alia dicit: Honora patrem [Col. 0436D] tuum et matrem tuam, requirent ex ore ejus, quia angelus Domini exercituum est (Exod. XX). Tu e contra, ne magnitudo miserationum Domini, quas de manu illius gratuita gratia sine merito ullo suscepi, extollat me, datus es mihi stimulus recognoscendae infirmitatis meae, angelus Satanae, ut me et matrem tuam Rhemorum metropolim, quae te nutrivit, elatis moribus et inobedientiis colaphizes. Sed sciens quia virtus in infirmitate perficitur, libenter gloriabor in his, quae infirmitatibus meis, aut a Deo per corporales molestias, aut a diabolo per tentationes, aut ab homine per quaslibet immissiones inferuntur, ut inhabitet in me infirmo virtus Christi, qui [Col. 0437A] perficit in infirmitate virtutem. Periculum quoque discordiae, quam contra auctoritatem et rationem, contraque salutem tuam erga me videris habere, a te quantocius amove: certissime sciens, quoniam quantislibet virtutibus polleas, spiritalis nullatenus fieri potes, si uniri per concordiam mihi et caeteris fratribus tuis neglexeris. Scriptum quippe est: Fructus Spiritus est charitas, gaudium, pax (Galat. V): qui autem servare pacem non curat, ferre fructum Spiritus recusat. Gertus enim es, si sanum sapis, quoniam tandiu nullum boni operis Deo sacrificium immolas, quandiu a proximorum charitate discordas: multo minus autem, si a dilectione mea discordas, qui te benigne nutriendum suscepi, orphanum dulci dilectione nutrivi, in clericum totondi, [Col. 0437B] litteris per me et per quoscunque potui erudivi, per singulos gradus ad ordinem episcopatus provexi, familiaritatem et dulcedinem dilectionis domni nostri regis tibi obtinui. Pensare enim cum magno timore debes quod scriptum est: Si offers munus tuum ad altare, et ibi recordatus fueris quoniam frater tuus habet aliquid adversum te, relinque ibi munus tuum ante altare, et vade prius reconciliari fratri tuo, et tunc veniens offer munus tuum (Matth. V, 23). Ex qua scilicet praeceptione considerare debes, quam intolerabilis ejus culpa monstratur, cujus hostia repellitur. Nam cum mala cuncta bonis sequentibus diluantur, pensandum nobis est quanta sint mala discordiae, quae nisi exstincta funditus fuerint, bonum sequi non permittunt: [Col. 0437C] quia quaelibet in nobis bona opera fuerint, si charitas desit, per malum discordiae locus aperitur in acie, ut ad feriendum nos valeat hostis intrare. Ego, crede mihi, non tecum, sed cum tuis improbabilibus moribus et actuum motibus, de quibus te saepe et verbis et litteris reprehendi et castigavi, et ut doleo, dolui, discordiam habeo. Fac quod salubriter tibi cupio, et tuo convenit ministerio, et me placabilem ac praestabilem in cunctis habebis. Alioquin exspectabo, si per Dei gratiam verbum Domini, quod inter me et te adhuc laborat, tandem requiescere valeat. Si peccaverit, inquit, in te frater tuus, increpa illum: si poenitentiam egerit, dimitte illi (Matth. XVIII). Interim autem, donec hoc verbum Domini inter me et te laborabit, utar continue salubris [Col. 0437D] antidoti medicina contra mortiferum discordiae poculum mihi a te propinatum, quam Dominus et Salvator noster conscius infirmitatis nostrae largiri dignatus est, dicens: Cum stabitis ad orandum, remittite si quid habetis adversus aliquem in cordibus vestris, ut et Pater vester coelestis dimittat vobis peccata vestra (Marc. XI). Et scilicet Conditor noster, dum tale placitum nostrae mentis aspexerit, a peccato nos solvet, quia munus pro culpa sumet. Quod munus etiam holocaustum gratia Dei misericordis fiet, si fuerit simila oleo conspersa, et in zeli sartagine frixa: scilicet cum misericorditer eum diligimus, et inter sacra pro eo oramus, quem zeli salutaris fervore insequi videmur, vel a quo invidiae [Col. 0438A] livore insequimur, imitantes illum qui mori etiam pro inimicis venerat, et tamen positurum se animam pro amicis dicebat, ut profecto nobis ostenderet, quia cum diligendo lucrum facere de inimicis possumus, etiam ipsi amici sunt qui persequuntur. Quae non ideo dico, ut persecutionem tuam in damnis temporalibus vel in contumeliis timeam, aut magnopere sentiam, quibus etiam etsi voles me nocere non potes: sed de illa persecutione dico, licet sim injustus, qui me veraciter et ex corde peccatorem profiteor, de qua beatus Petrus dicit: Quoniam inter quos Loth habitabat, iniquis operibus de die in diem ejus animam cruciabant (II Petr. II), et de qua Apostolus recolens historiae veteris: Quomodo, inquit, tunc is, qui secundum carnem [Col. 0438B] erat, persequebatur eum qui secundum spiritum, ita et nunc (Gal. IV). Quia, ut ita dicamus, ferrum nostrae animae nequaquam perducitur ad subtilitatem acuminis, si hoc non eraserit alienae lima pravitatis.



CAPUT XL. Verum non esse quod dicere solebat, Hincmari consilio regem ipsi adversatum esse.

Et quia dictum est mihi, te plurimis solere dicere, quoniam quidquid tibi, de tuis hominibus, et de hominibus suis ad Laudunum directis, et de eo quod te commendavit Conrado, contrarium domnus noster rex egerit, hoc meo instinctu et consilio atque consensu egisse, tibi refero non esse verum, sicut et scriptis ad eumdem domnum nostrum regem, sed et [Col. 0438C] ad alios inde in eodem tempore directis possum ostendere, et coram plurimis episcopis apud Pistas domno nostro regi dixi me audisse quod sic diceres, et idem domnus noster rex coram eisdem episcopis respondit, sicut et pro certo verum dixit, quod nec meo instinctu, nec meo consilio, neque meo consensu hoc egerit, licet quaedam fuerint et sint, de quibus metropolitana auctoritate, vel synodali conventione, ac regia potestate corripi debueris atque debeas. Quae non ideo dico, ut me apud te excusare operae pretium ducam, cum stultum esse majores nostri demonstrent, si eis placere quaerimus, vel displicere timemus, quos bonorum judiciis non placere cognoscimus: sed ut in quibus ex veritate possum, quantum ex me est, quantumque [Col. 0438D] sufficio, idoneum reddam bonum nomen, quod Apostolus etiam ab his qui foris sunt habere jubet episcopum. Quia vero auctoritate divina regi obedire jubemur, ipsius jussione respondisse me ex Scripturis et sacris legibus atque sanctorum verbis tuis litteris ad eum directis non nego. In qua responsione si quid perpere dixisse vel egisse me invenisti ostende, et aut rationabiliter sine contentione defendam, aut humiliter sine disceptatione recognoscam.



CAPUT XLI. Quod si culpam agnosceret, pro divino timore indulgentiam expeteret.

Caeterum, si me contra auctoritatem et debitam [Col. 0439A] fraternae dilectionis unanimitatem, quae, ut supra dixi, te mihi reputasse audivi, egisse recognoscerem, quia dicente beato Joanne apostolo: Si confiteamur peccata nostra, fidelis et justus est Dominus, ut remittat nobis peccata nostra (I Joan. I), et prima salutis spes est confessio, deinde dilectio, Quia charitas operit multitudinem peccatorum (I Petr. IV), non dimitterem quin inde salubrem indulgentiae medicinam expeterem, non pro humano, sed pro divino timore, et fraterno amore, ac propria salvatione. Non enim perfunctorie nobis sacerdotibus legendum et tenendum est, quod etiam laicis et feminis Spiritus sanctus per beatum dicit Gregorium (homil. 32 in Evang.): Est ubi se quisque interroget, et in confessione Christi se veraciter probet. [Col. 0439B] Veremur saepe a proximis despici, dedignamur injurias verbi tolerare. Si contingat jurgium fortasse cum proximo, erubescimus priores satisfacere. Cor quippe carnale, dum hujus vitae gloriam quaerit, humilitatem respuit: et plerumque ipse homo qui irascitur, discordantem sibi reconciliari appetit, sed ire ad satisfaciendum prior erubescit. Pensemus facta veritatis, ut videamus quo jaceant nostrae pravitatis actiones. Si enim membra summi capitis sumus, imitari eum cui connectimur debemus. Quid namque ad nostrae eruditionis exemplum Paulus egregius praedicator dicit? Pro Christo legatione fungimur, tanquam Deo exhortante per nos obsecramus pro Christo, reconciliamini Deo (II Cor. V). Ecce inter nos et Deum discordiam peccando fecimus, [Col. 0439C] et tamen ad nos Deus suos legatos prior misit, ut nos ipsi qui peccavimus, ad pacem Dei rogati veniamus. Erubescat ergo humana superbia, confundatur quisque si non satisfaciat prior proximo, quando post culpam nostram, ut ei reconciliari debeamus, et ipse quoque qui offensus est legatis intervenientibus obsecrat Deus.



CAPUT XLII. De auferendo a nobis ambobus opprobrio a multis illato.

Aufer ergo, faciendo quae debes, et quae opto ac oro, et utinam dignus exaudiri fuissem, a me et a te opprobrium quod mihi a multis reputatur, quia talem, sicut et contra divinae ordinationis dispositionem, et contra regem, et erga me, et erga Ecclesiam [Col. 0439D] tibi commissam, et erga plurimos alios effectus es, episcopum ordinaverim. Sed qui mihi haec reputant, non attendunt, quia non ut Judam electum praesenti justitia, et ut per eum divina dispositio impleretur, Apostolum, sicut et Saul regem postea reprobatum, de quo scriptum est: Erat vir electus et bonus, et non erat vir de filiis Israel melior illo (I Reg. IX). Deus omnia sciens per providentiam ordinavit, et nil culpae contraxit, qui peccare non potuit; sed ut homo nesciens quod futurum erat, te per improvidentiam ordinavi et divini judicii non injusti minister exstiti, quia sicut timeo aliis peccatis meis hoc esse promerui. Quanquam et sancti apostoli cum beato Stephano et aliis diaconibus [Col. 0440A] Nicolaum ordinaverint, nec tamen dictis et factis illius, improbabilibus postea comprobatis, per manuum suarum impositionem communicaverunt, quem ordinantes bonum crediderunt, et mansurum perpetuo in bonitate optaverunt: sicut nec Samuel culpam contraxit in ordinatione Saul, quem divina jussione a se ordinatum, et a Domino postea rejectum, sicut de te doleo, diutissime flevit, velut sacra narrat historia. Reputatur etiam mihi, quod te nepotem meum gratia propinquitatis episcopum ordinaverim. Quasi non et alii per me sint ordinati episcopi, qui non sunt mihi carne propinqui, et nolunt attendere mihi hoc reputantes, quia non impedit ad quemquam ordinandum carnis propinquitas, si ordinandus fuerit electus et petitus secundum [Col. 0440B] ecclesiasticas regulas. Non et Dominum, a quo et per quem coepit episcopatus, carne sibi propinquos legimus ordinasse apostolos. Sed licet in te nepote meo egerim unde gemo, quia nescio qualiter de hoc et de aliis meis factis, terribilis in consiliis super filios hominum in occulto suo judicio, qui posuit tenebras latibulum suum disponat: scio tamen omnipotentem advocatum, et misericordem judicem meum, ante quem est omne desiderium meum, et cui gemitus meus non est absconditus. Si enim obaudieris monita beati Pauli Timotheo a se juvene ordinato episcopo directa, et a me et a te opprobrium tuae ordinationis tolles, in quibus inter caetera dicit: Nemo adolescentiam tuam contemnat (II Tim. IV); id est, talem te exhibe, ut propter [Col. 0440C] aetatis adolescentiam nemo te contemptibilem habeat, quia cujus vita despicitur, restat ut et praedicatio contemnatur. Si haec, frater, tibi in aliquo dura sunt, quae non sunt dicta ea intentione, ut velim quod absit in aliquo tuam damnationem, vel dehonorationem, sed potius salutem et correctionem, attende quia, ut beatus dicit Gregorius, per amarum poculum confectionis pervenitur ad effectum optatae salutis. Et Salomon dicit: Meliora sunt vulnera amici, quam odientis inimici oscula (Prov. XXVII). Et Dominus dicit: Ego quos amo, arguo et castigo (Apoc. III); et: Quem diligit Dominus, corripit: flagellat autem omnem filium quem recipit (Heb. XII).



CAPUT XLIII. De sacrarum Scripturarum falsatione, et responso ejus ad litteras de Nevino. Qui canones sint recipiendi, et de imperitia et jactantia ejusdem. De Bertrico item, et de eo quod saepe illum admonuit.
[Col. 0440D]

Per plures denique audio te apud multos me infamare, quoniam sacras Scripturas soleam detruncare, et ad meum sensum inflectere. Quod ut pro certo adhuc credo nec in uno loco me egisse, si tamen hoc quod dicis poteris approbare, et si hoc ad approbationem volueris ducere, ostende coram quantis et quibus tibi libuerit, et aut patenter ostendam te mea verba bene non intelligere, aut ab aliquo illa falsata fuisse: et si forte me, quod dicis, si tamen dicis, egisse cognovero, quantocius corrigere [Col. 0441A] procurabo. Quod enim de me dicere diceris, Gothescalcus hoc de Scripturis facere consuevit, illas scilicet detruncare, et ad suum sensum violenter inflectere: sed et ea quae in canonicis libris non continentur auditoribus suis proferre, sicut et supra priscos haereticos facere consuevisse ostendi, quia sicut B. dicit Gregorius: Saepe haeretici, dum sua student perversa astruere, ea proferunt quae profecto in sacrorum librorum paginis non tenentur. Unde et discipulum suum praedicator egregius admonet dicens: O Timothee, depositum custodi, devitans profanas vocum novitates (I Tim. VI). Quia dum laudari haeretici tanquam de excellenti ingenio cupiunt, quasi nova quaedam proferunt, quae in antiquorum Patrum libris veteribus non tenentur: sicque fit ut [Col. 0441B] dum videri sapientes desiderant, miseris suis auditoribus stultitiae semina spargant. Et quoniam haec egisse Gothescalcus in conventu episcopali revictus fuit, idem concilium, sicut scriptum est: Qui imponit stulto silentium, iras mitigat (Prov. XXVI), silentium ei imposuit, mihique illum ad custodiendum commisit, sicque complicum ejus, qui jam sicut vermes in putredine scatentes ebulliebant, irae partim sunt mitigatae, et congregatae sunt a Domino quasi in utrem aquae maris, cum amaritudo perversarum mentium nondum apud nos, de his quae Gothescalcus eos docuerat, erumpit exterius in vocem pravae libertatis. Et quod de sanctis Scripturis Gothescalcus agebat, et tu me agere notaris dicere, ut cum pace tua dicam, tu de sacris canonibus, et ecclesiasticis [Col. 0441C] regulis, atque de legibus soles agere, sicut jam quater egisse te possum ostendere. Scilicet in rotula per Hadulphum archipresbyterum tuum mihi transmissa, in qua de canonibus et legibus quaedam detruncando, quaedam de suo sensu expulsa prave interpretando, de capella parochiae meae in Attolae villa sita nonnulla adversum me concinnasti. Similiter in rotula a te mihi data, in qua fabulam de Amalberto et uxore ejus contexens plurima in eum captasti. In rotulis nihilominus domno regi et mihi per comministros tuos directis, in quibus historias altercationum inter te et eumdem domnum regem, et item inter te et Normannum descripsisti, et vocum ac factorum tuorum novitates explicuisti, sententias Scripturarum et canonum atque legum te [Col. 0441D] ferientes tuo sensu in alios detorsisti, veluti ex ore et opere tuo, et ex eisdem sententiis, majorum astipulante doctrina, singillatim ac viritim possum ostendere. In quaterniunculis quoque, a te mihi per Wenilonem venerabilem archiepiscopum missis, plurima inter se diversa collegisti, quae tecum facere aestimasti, non videns, quin potius videre non valens, aut non volens, quia inter se dissonabant, et de illis ipsis epistolis, ex quibus eamdem tuam collectionem compilasti, conjunctim sequentia dolo penitus omisisti; sed et illa quae cuncta catholica Ecclesia recipit, tenet, sequitur, veneratur, honorat, amplectitur, quaeque tibi in diplomate, parvo corpore, sed maximo merito, per praefatum venerabilem [Col. 0442A] archiepiscopum Wenilonem remisi, nec ad memoriam reducere voluisti. Nimia sunt quae dico, si haec ita esse illa ipsa tua scripta quae habeo non attestantur, et lex, quam catholica Ecclesia recipit, manifeste decernit dicens: Confiteri quis in judicio non tantum sua voce, sed et litteris, et quocunque modo potest, convinci autem non nisi Scriptura aut testibus potest. Et tu his scriptis haec quae dico denegans, si necesse fuerit, in judicio revinci valebis. Et Gelasius in decretis suis ad episcopos per Dardaniam constitutos dicit: quoniam manifeste quilibet vel professione sua vel communione possit agnosci. Praeterea per Heddonem, clericorum tuorum praepositum, conscriptam nuperrime more tuo solito mihi rotulam direxisti, contra litteras de in [Col. 0442B] mea parochia delinquentibus a me tibi directas, quae ita se habent.

Hincmarus Rhemorum episcopus Hincmaro coepiscopo nostro salutem.

Nivinus, etc. Reliqua hujus epistolae. vide supra, col. 224.

Et has litteras non ita, ut debueras, recepisti, sed ex eis nacta occasione, amaritudinem, quam erga me in animo geris, verbis evaporando exhalasti, volens ostentare tuam sapientiam et meam insipientiam, et demonstrare me Nivino injuste et contra auctoritatem egisse; et os mihi obstruere, ut de his quae ex te audieram, non te auderem corripere, ut si forte vera forent te corrigeres, sin autem, ne illa incurreres praecaveres: cum sicut derogantium linguas [Col. 0442C] nostro vitio non debemus, quantum ex nobis est, ad derogandum acuere, ita debemus derogantium detractiones, prout rationabiliter potuerimus compescere. Sed non talis est tuus animus, ut ea quae benigne tibi dicuntur vel scribuntur, nisi talia fuerint qualia versantur in corde tuo, benigne et patienter possis audire; unde Salomon ait: Acetum in nitro ei qui cantat carmina cordi pessimo (Prov. XXV). Acetum, inquit Gregorius, si mittatur in nitrum, fervescit nitrum protinus et ebullit: et perversa mens, quando per increpationem corripitur, aut per praedicationis dulcedinem ad bona suadetur, de correptione fit deterior, et inde in murmurationis iniquitate succenditur, unde debuit ab iniquitate [Col. 0442D] compesci. Litteris autem meis, quas per singulas periodos dissolvere voluisti, non eis convenientibus auctoritatibus respondisti, nec recto sensu eum in hoc es imitatus, qui tuis scriptis istiusmodi tenore, veritate subnixis auctoritatibus solitus est respondere: quia non in hoc jure rationem studes attendere, sed tuam intentionem modo quolibet confirmare. Non enim ille, qui taliter tuis solet scriptis respondere, talis responsionis modum ab his didicit a quibus haec studuit discere. De Nivino autem, ut me oportuit, ea quae gesta sunt tibi nota facere procuravi. Cujus advocationem non videtur mihi ut oporteat te suscipere. Quod et si adversum me illam volueris suscipere, et ratio atque auctoritas consentit, quantum ex me est, inde tibi non refugio respondere. [Col. 0443A] Caeterum isdem aetatem habet, ipse de se loquatur. Et si legaliter ac regulariter me accusare voluerit, aut de excommunicationis, aut de collaborationis, aut de alterius cujusque rei praejudicio, rationem inde ei reddere non recuso. Nemo tamen potest me apud te regulariter accusare, nec de meo judicio ad tuum judicium provocare, nec sollicitudo totius Rhemensis provinciae cum mea parochia est tibi commissa, ut inde amplius tibi reddere debeam rationem, nisi ut tibi scribere studui. Scrutare epistolam beati Augustini ad Xantippum primatem suum, quam suprapositam legere praevales, et invenies te debere mihi de tuis judiciis reddere rationem: et si de tuo judicio quisquam ad meum judicium provocaverit, ego debeo inde veritatem investigare, [Col. 0443B] et singula quaeque canonice terminare. Tu autem, quando haec audisti quae mihi post litteras meas tibi inde directas rescripsisti, debueras mihi aut humiliter suggerere quae inde audisti, ut si perpere inde actum haberem, corrigere procurarem: sin autem, fraterna ac paterna benignitate veritatem inde tuae filiali dilectioni rescriberem, quod et faceres si apud te humilis esses, et erga me charitatem haberes. Verumtamen pro modulo meo secutus beati apostoli Petri exemplum, qui etiam minoribus suis quaerentibus cur ad Gentiles intrasset, rationem per ordinem reddidit, et testes suae rationi adhibuit, bonum duco, quocunque modo tu mihi ea quae scripsisti mandaveris, ut iterato quae inde sunt vera tibi rescribam. Videlicet quia, ut scripsisti, nullius prava [Col. 0443C] vel mendosa suggestione illi ea de quibus diffamatus est imputavi, nec ad comprobationem sui sceleris testibus causa indiguit, quia sicut ipse scripsisti, negotii qualitas unumquemque aut excusat, aut accusat. Unde et Dominus de eo quod quidam paterfamilias ei, qui apud eum diffamatus est quasi dissipasset bona illius, dixit: Quid hoc audio de te? redde rationem villicationis tuae (Luc. XVI). Et supra sufficienter habes in quibus negotiis testes legaliter atque regulariter examinati requirendi sunt, et in quibus negotiis ratio non indigeat testibus. Manifestum est enim et presbyteris, et aliis clericis, et laicis, ac feminis, et nobilibus, et villanis in nostra civitate, quia sanctimonialem, de qua tibi scripsi, ab infantia in monasterio Deo dicatam, et a sacerdote [Col. 0443D] velatam, clanculo prius de ipso monasterio furatam, in mansione in qua manebat apud hortos per plurimas noctes habuit, consentiente portario, cujus factione ipsa egrediebatur de monasterio, et a Nivini hominibus abducebatur: in quo monasterio ipsa sanctimonialis regulariter inde est disciplinata. Quapropter cum fama excrescere coepit, et ego ad civitatem reverti incepi, misit suos homines, Walchanonem scilicet et Lupum, qui eam scalis pretio locatis de ipso monasterio noctu eduxerunt, et ad beneficium, quod ei dederam in nostra parochia, deduxerunt, et ibi per plures dies eamdem sanctimonialem Nivinus habuit, sicut et presbyteri, et circummanentes homines ac villani manifestissime sciunt. [Col. 0444A] Et cum ministeriales nostri ipsam sanctimonialem coeperunt requirere, per eosdem suos homines illam in Calmontensem deduci fecit. De placitis autem sibi a me datis quot et quanti spatii fuerint, canonici et monachi, et fideles ac nobiles laici, ac presbyteri parochiani cognoscunt, in quorum praesentia et quorum consilio inde egi, quae secundum regulas sacras inveni. De eo vero quod dicis, me ab illo quaesisse qualiter famam suam purgaret, non ideo ab eo quaesivi, ut non scirem quia hoc agere non poterat, sed ut vel ita eum ad confessionem et poenitentiam, atque post ad indulgentiam possem compellere, quem voluntarium ad ea non poteram provocare: et eo usque illum perduxi, ut si praefati sui homines, quia non liberae conditionis sunt, aut cum aqua [Col. 0444B] calida, aut cum aqua frigida, inde ad judicium Dei exirent, quid inde Deus ostenderet mihi sufficeret. Et cum se ratione convictum atque constrictum vidit, in contumaciam et contumelias prosilivit: cui dixi, quod nisi aut confiteretur, aut satisfaceret parochiae meae unde infamabatur, ipse et illi sui homines, qui eamdem sanctimonialem cum eo furati fuerant, in mea parochia habitare non possent, et progrediente illo ad contumelias atque calumnias, quia de mea parochia, vel de mea provincia non erat, et res et mancipia in regno senioris nostri non habebat, per quae illum constringere ad reddendam rationem valerem, et per beneficium vel per peculiare noluit sustinere distringi, excommunicavi illum a mea parochia. Quod dicis, oportet episcopum omnibus bene [Col. 0444C] facere, omnes recipere fideles, verum est, et utinam ita facias. Sed aliter vicini et parochiani tui de te dicunt, et tibi specialiter commissi aliter sentiunt. Caeterum de his quae tibi mandavi ex te me audisse, si alteri sic mandarem, scio quia gratias mihi inde referret, et tu sic faceres quantum intelligo, si amaritudo animi tui tibi permitteret, et occasionem invenire non velles, ut mihi de his quae in quaterniunculis per venerabilem archiepiscopum Wenilonem a te missis compilasti, iterum licet non ad rem pertinentia inculcando conscriberes, et me dicere provocares, unde in sermone capere posses. Quod evidenter ipse in praefato tuo scripto demonstras: quia commemoratis dictis Anacleti, Victoris, Callisti, et Eleutheri, qui ante Nicaenum concilium pro quorumdam [Col. 0444D] consolationibus, sicut dicit Gelasius, ad diversos suas epistolas direxerunt, subjungis: Ecce, pater, qui canones recipiendi, venerandi, ac observandi habeantur. Et quia patrem me, ut paret, irrisione potius quam veneratione vocasti, dico tibi: Et si pater ego sum, ubi est honor meus? (Mal. I.) Dicam tamen tibi: Fili pro arbitrio tuo vel proprie vel aliene, si isti sunt canones recipiendi, venerandi, ac observandi, quos commemorasti, qui sunt illi, quos et apostolica sedes, et omnes episcopi per universum orbem, a primae sedis apostolicae pontifice usque ad illum qui modo novissime etiam post te est ordinatus episcopus, imo et omnis catholica Ecclesia, canones appellant? quique a Nicaeno concilio, [Col. 0445A] quod primum in nostris codicibus, quos ab apostolica sede majores nostri acceperunt sequendos per ordinem usque ad Africanum concilium pro canonibus recipiendis, venerandis, et observandis retinent, et Innocentius, Zosimus, Bonifacius, Coelestinus, Leo, Hilarus, Symmachus, Gelasius, Hormisda, Gregorius, et caeteri quique observandos canones nominant? Inter quos et istas epistolas apostolicae sedis pontificum, quas canones appellas, Gelasius, ut supra posui, differentiam facit, et illa concilia canonum observanda decrevit, has autem epistolas pro consolatione quorumdam directas, venerabiliter suscipiendas dicit, et item in decretis suis inter alia dicit (Gelasius in commonitorio ad Faustum): Nobis, inquit, opponunt canones, quin orientales episcopi, [Col. 0445B] dum nesciunt quid loquantur, contra quos ipsi se venire produnt, qui primae sedi sana rectaque suadenti parere fugiunt. Ipsi sunt canones, qui appellationes totius Ecclesiae ad hujus sedis examen voluere deferri. Quod manifestum est de Sardicensibus canonibus illum dicere, de quibus et Innocentius ad Victricium, et Gregorius ad Vincentium his consona dicunt, quae in hoc etiam legis opusculo. Et ibidem post aliquanta: Viderint ergo si alios habent canones, quibus suas ineptias exsequantur. Caeterum isti, qui sacri, qui ecclesiastici, qui legitimi celebrantur, non solum sedem apostolicam ad judicium vocare non possunt, et Constantinopolitanae episcopus civitatis, quae utique per canones inter sedes nullum nomen accepit, in communionem recidens [Col. 0445C] perfidorum non debuit submoveri? Nam, ut ipse demonstrat, Heracleotes suffraganea fuit. Hoc autem Gelasium dicere patet de sacris Nicaenis canonibus, qui privilegia sedium constituerunt, sicut in sexto ipsorum capitulo aperte monstratur. Unde Bonifacius (epist. 3, Hilario Narbon.): Nulli, inquit, videtur incognita synodi constitutio Nicaenae, quae ita praecipit, ut eadem proprie verba ponamus: Per unamquamque provinciam jus metropolitanos singulos habere debere, nec cuiquam duas esse posse subjectas. Quod illi, quia aliter credendum non est, servandum, sancto Spiritu suggerente, sibimet censuerunt; et paulo post: Quod idcirco dicimus, ut advertat charitas tua, adeo nos canonum praecepta servare, ut ita constitutio quoque nostra diffiniat, [Col. 0445D] quatenus metropolitani sui unaquaeque provincia in omnibus rebus ordinationem semper exspectet. Et Leo ad Anastasium (epist. 88, cap. 1): Secundum sanctorum Patrum canones, Spiritu Dei conditos, et totius mundi reverentia consecratos, metropolitanos singularum provinciarum episcopos jus traditae sibi antiquitus dignitatis intemeratum habere decernimus. Et item Gelasius, ut supra ostendi, post descriptionem authenticarum Scripturarum, et Nicaenae, Constantinopolitanae, ac Ephesinae, Chalcedonensis quoque synodi, addidit: Et si qua sunt concilia a sanctis Patribus instituta, post horum quatuor auctoritatem, et custodienda et recipienda decrevimus. Ipsas autem epistolas, ut [Col. 0446A] praedixi, et saepe dicere necessitas ipsa compellit, pro diversorum Patrum consolatione diversis temporibus datas, a sede apostolica venerabiliter suscipiendas, sicut et facimus, dicit. Addam etiam: Si illa quae de praefatorum pontificum apostolicae sedis epistolis dicis recipiendos venerandos canones esse, qui quod vis sanctum dicis et licitum, et quod non vis non sanctum et illicitum, ac si in voluntate tua cuncta sint posita, et non sit qui tuae possit resistere voluntati, pande nobis, quaesumus, quid censeas de eorum decretis, qui post Nicaenum concilium, et alia catholica concilia, observanda decretalia constituta de eisdem sacris canonibus promulgata sanxerunt, sicut Siricius, Innocentius, Zosimus, Bonifacius, Coelestinus, Leo, Hilarus, Symmachus, [Col. 0446B] Gelasius, Hormisda, Gregorius, et quique alii, quorum decreta Ecclesia catholica, et Patres ac praedecessores nostri servanda tenuerunt, et venerati sunt. Et quoniam in quibusdam a praefatis, quos appellas canones, dissonant, magistrali censura decerne, quae ex his sequi et quae refutare debeamus: quoniam nisi tu ferula singularis auctoritatis de nostra consuetudine ista rejeceris, quae sicut et Patres nostri, mentibus nostris tenenda et servanda imbibimus, non videtur mihi ut facile ab ecclesiastico usu illa quae tenemus generaliter valeas removere, de quibus satis superque superius potes relegere, quae si tibi non suffecerint, nec plura sufficient. Tantum de una re superadjiciam, videlicet quoniam qui dicis: Ecce qui canones recipiendi, venerandi, ac [Col. 0446C] observandi habeantur, non satis eosdem canones perscrutatus es, in quibus, sicut scripsisti, habetur ut qui accusare alium elegerit, praesens per se et non per alium accuset, inscriptione videlicet praemissa. Quod quia ad munimen tui convertere studuisti, legere debueras, quia ipsa sententia de antiquis legibus Romanis fuit assumpta, in quibus legibus. In capituli interpretatione edicti Valentiniani de episcopali judicio, posteriore videlicet constitutione, ita scriptum habetur (Interp. Novellae Valent.): Lex ista de diversis rebus multa constituit, sed in primis de clericis quod dictum est, ut nisi per compromissi vinculum judicium episcopale non adeant, posteriore lege Majoriani abrogatum est. Quam constitutionem, sicut petiit et obtinuit, ita ex tunc [Col. 0446D] hactenus Ecclesia conservavit. Sed et sicut in litteris meis legisti, differentiam intelligere debueras inter admonitionem et de accusatione judicationem, et inter hoc quod dixi, si ita est ut passim a multis et etiam publice in publicis placitis divulgatur, et hoc quod non dixi, quia ita est. Unde a multis et etiam publice quod non licet, in publicis vel a publicis placitis accusaris. Et quod confuse dixisti, te mirari si aliqui ex his placitis fecissent a vobis pro hoc petitionem negotio, ex verbis Callisti adjungens, nullus doctor per scripta accusetur, non bene distinxisti, quia nec bene intellexisti ex legibus et canonibus differentiam inter petitionem et accusationem. Revolve hinc leges, et decreta sedis apostolicae, et [Col. 0447A] disce quae nescis. Unde iterum quasi vestigans, sequar te per angulosos anfractus, et dicam tibi ad notitiam pauca de pluribus, sed quibus te consequi valeam. Innocentius ad Maximum et Severum episcopos scripsit (epist. IV): Nuper Maximilianus filius noster agens in rebus cujusmodi querelam detulerit, libelli ejus series annexa declarat. Et Gregorius Sabino subdiacono (lib. VII, ind. 11, epist. 46): Clerus ecclesiae Regitanae multa contra reverentissimum fratrem nostrum Bonifacium episcopum suum, data nobis petitione, conquestus est, petens ut ad nos debuisset habere veniendi licentiam, quatenus causae ipsae hic subtiliter probarentur. Sed quia nos interim praedictum fratrem nostrum huc modo non praevidimus deducendum, visum nobis est illic [Col. 0447B] personam deputare ad causam eamdem cognoscendam. Et ideo mediis sacrosanctis Evangeliis, experientia tua, una cum Paulino, Proculo, Palumbo, Venerio, atque Martiano reverentissimis fratribus coepiscopisque nostris, sine cujusquam personae respectu, tam clericorum querelam, quam adversus suum, sicut diximus, habent episcopum, vel si quam forte contra eos ille habuerit, cum omni aequitate ac sollicitudine perscrutetur: et quidquid in veritate cognoverit, nobis una cum praedictis nostris fratribus subtiliter diligenterque significet, ut renuntiatione vestra redditi certiores, quid fieri debeat decernamus. Et ad praedictos episcopos, clerus ecclesiae Regitanae contra reverentissimum fratrem nostrum Bonifacium episcopum suum data nobis petitione [Col. 0447C] conquestus est, et reliqua. Sed et de auditione, sine petitione vel accusatione, ad Sabinum idem beatus Gregorius scripsit (lib. XI, epist. 28): Pervenit ad nos, inquiens, reverentissimum Palumbum, fratrem et coepiscopum nostrum, quod dici grave est, Ecclesiae suae, vel parochiarum causas utilitatesque negligere. Et post aliquanta: Ideoque experientia tua praedictum fratrem nostrum studeat commonere, ut res Ecclesiae, vel parochiarum suarum, sive ministeria, rationabiliter vindicet atque defendat, et reliqua. De accusatione autem episcopi, aut cujuslibet ordinis clerici, ex sacris canonibus sufficienter supra potes relegere. Verumtamen oportet te discrete intelligere quod de accusatione leges dicunt: In criminalibus, inquiunt, [Col. 0447D] causis, vel objectionibus, per mandatum nullus accuset, nec si per rescriptum principis hoc potuerit impetrare: sed ipse qui crimen intendit, praesens per se accuset, ut scias quo sensu de accusatione hoc dicant. Et canones dicunt (conc. Carthag., c. 19): Quisquis episcoporum accusatur, ad primatem provinciae ipsius causam deferat accusator, nec a communione suspendatur cui crimen intenditur, nisi ad causam suam dicendam electorum judicum die statuta litteris evocatus minime occurrerit. Manifestum est autem, quia episcopus accusatus apud primatem non esse praesens ostenditur, qui litteris evocari praecipitur. Et Bonifacius de Maximo dicit (epist. 2): Si adesse voluerit, praesens [Col. 0448A] si confidit ad objecta respondeat, scilicet praesenti accusatori: si adesse neglexerit, dilationem sententiae de absentia non lucretur. Accommoda ergo sensum tuum bene dictis, et non prave intelligi tradas bene dicta, ad tuum sensum illa inflectens. Velis enim vel nolis, illi erunt canones, quos catholica Ecclesia canones vocat, et non erunt illi canones, quos tua socordia ad effrenationis tuae libertatem canones advocas. Erunt autem epistolae venerabiliter suscipiendae, a sede apostolica pro diversorum Patrum consolatione datae, quas canones vocas; et concilia a sanctis Patribus instituta, ad auctoritatem erunt custodienda et recipienda, sicut decrevit Gelasius, et caeteri sedis Romanae pontifices, atque illi qui in eisdem conciliis, suggerente sibimet sancto Spiritu, [Col. 0448B] sacros canones condiderunt, et quos sedes apostolica, et Ecclesia catholica canones vocat. Verba quoque obstrusa, et undecunque per glossulas collecta, et sine ratione posita, quae in hoc scripto tuo posuisti, sicut et in aliis domno regi et mihi olim directis congessisti, redarguunt te typo jactantiae, cum dicat Apostolus: Vocum novitates devita (I Tim. VI); et: Malo quinque verba loqui in Ecclesia ad aedificationem, quam decem millia verborum in lingua (I Cor. XIV). Qui enim linguam, in qua natus es, non solum non loqui, verum nec intelligere nisi per interpretem potes, cum suppeterent sufficienter verba Latina, quae in his locis ponere poteras, ubi Graeca, et obstrusa, et interdum Scottica et alia barbara, ut tibi visum fuit, nothata atque corrupta posuisti, [Col. 0448C] paret quia non ex humilitate, vel ad manifestationem, ea quae dicere voluisti Graeca verba, quae ipse non intelligis, inconvenientissime posuisti, sed ad ostentationem illa insipientissime inseruisti, ut omnes qui illa legerint intelligere possint, te illa velle vomere quae non glutiisti. Hunc namque morem etiam a pueritia habuisti in his quae te dictare rogabam, maxime autem in versibus, et praecipue in figuris porphyriacis, in quibus verba linguae alienae, atque obstrusa, impropria et utilitate sensus carentia, quae nec ipse intelligebas, studiose ponebas. Quod mente percipiebam, et mihi admodum displicebat: sed cum viderem te per jactantiam amore laudis flagrare, et me non posse sentirem in aetatis adolescentia te ad tantum robur mentis accendere, [Col. 0448D] ut ad discendi ac versificandi studium te provocarem, et jactantiae a te pravitatem eraderem, ne acriori correptione fractus revocareris ab studio, permisi te interim tantum, ut studio litterali incumberes, de scientia jactitare, donec in maturiori aetate ab illo etiam vitio possem compescere, secutus pro modulo meo Apostolum, qui cum infirmum auditorem suum perpenderet, aut prava adhuc velle agere, aut de actione recta humanae laudis retributione gaudere, ait: Vis non timere potestatem? bonum fac, et habebis laudem ex illa (Rom. XII). Interea, quia illud, quo haec agere cogitabam, tempus ante tempus excessit, cum praeceptione Apostoli, jubentis vocum novitates vitare, ab hac jactantia et [Col. 0449A] ostentatione te doctorem et episcopum cohibere debueras: quoniam sancti et sapientes ac magnae auctoritatis viri, et etiam utriusque linguae, Graecae videlicet et Latinae periti, suis scriptis verba Graeca, nisi ea quae in Scripturis, vel canonibus, sive legibus, sine interpretatione sunt posita, et veluti Latina in usu habita, verum et obstrusa suis dictis immittere ad ostentationem noluerunt. De Hebraea vero lingua Alleluia, et Osanna, atque Amen, propter auctoritatem primae linguae, et reverentiam sensus sine interpretatione usi fuerunt. Nos etiam moderni glossarios Graecos, quos suatim Lexicos vocari audivimus, sed et sapientum scripta de nominibus obstrusis habemus, et adeo sensatuli sumus, ut nostras dictatiunculas eo usque circumducere [Col. 0449B] et producere possimus, quatenus verba Graeca vel obstrusa de glossariis assumpta in admirationem vel stuporem nescientibus seu scalpentes aures habentibus proferre possimus, cui vanitati obviat Scriptura dicens: Vanitas vanitatum, et omnia vanitas (Eccle. I). Et timeo, quia sicut agis de verbis, et canonum ac legum sensibus, novitates vocum in eis delectando requirens, ad hoc usque te perducat elatio cordis, et jactantia inflatae ac inanis scientiae, ut ita in Scripturarum sensibus facias et aberres, quia ut Scriptura dicit: Qui modica spernit, paulatim decidit (Eccli. XIX). Quoniam qui minora corrigere ac devitare negligit, ad majora proruens, ab statu justitiae, non quidem repente, sed partibus totus cadit. Attende igitur quod dicit Apostolus: Si [Col. 0449C] quis existimat se aliquid scire, nondum scit quemadmodum oporteat eum scire (I Cor. VIII); et: Si quis vult inter vos sapiens esse, stultus fiat, ut sit sapiens (I Cor. III); et: Nolite prudentes esse apud vosmetipsos (Rom. XII); et: Non alta sapientes, sed humilibus consentientes (ibid.). Beatus quoque Gregorius in epistola sua dicit, quoniam domnae Dominicae salutes mandans ideo non rescripsit, quia cum esset Latina ei Graece scribere voluit, parvipendens illi rescribere, quoniam a corde pensavit quae per sermonem in scripto suscepit. De eo quod petis a me te instrui, si Bertricus de mea esset provincia, non autem ex propria parochia, qualiter ex eo acturus essem, illo inspirante, qui cognita nequitia sibi dicentium: Magister, scimus quia verax es, et [Col. 0449D] viam Dei in veritate doces, et non est tibi cura de aliquo, non enim respicis personam hominum, dic nobis, si licet censum dare Caesari, an non (Matth. XXII), respondeo tibi: Interrogabo te et ego unum sermonem. Rescribe mihi per ordinem et ex integro, qualiter ego feci et dixi, et qualiter tu fecisti et dixisti in placito confinium parochiarum nostrarum, te conhibente condicto de Amalberto parochiano meo, qui in tua parochia et mea provincia legaliter uxorem accepit, et in parochiam meam duxit, quem tu irregulariter excommunicasti, et uxorem suam legaliter acceptam, quae per mandatum tibi suggessit quoniam idem vir ejus cum ea non posset concumbere, de parochia mea apud Laudunum ad tuum [Col. 0450A] judicium reduci rogasti; et ego dicam tibi qualiter facerem de Bertrico, si de mea esset provincia, et non esset ex propria mea parochia. De hoc quod dicis: Sciendus est modus correptionis, quin praefati Bertrici, utrum secretus, an publicus, utrum a Christianorum consortio, aut a corpore et sanguine Domini fuerit segregatus, quem publicae deditum poenitentiae non audisti, et modum istius ejectionis de parochia mea nosse convenit: Tibi respondeo, quia si tanto studio sacros canones perscrutateris, ut moderata discretione te in subjectorum tibi actibus gereres, ne in sanctarum Scripturarum auctoritatem praedicationemque majorum offenderes, et in ipsis tibi subjectis servares quod scriptum est: Diligenter agnosce vultum pecoris tui, et omnes greges tuos considera [Col. 0450B] (Prov. XXVI); et: Perfode parietem, et vide abominationes, quas isti faciunt hic (Ezech. VIII), quanta intentione illa legis, unde tua commenta compilare procuras, quatenus effrenis, et sine ullius coercitione, viam voluntatum tuarum currere, et in affectum cordis transire praevaleas, bene intelligere posses et modum, quo toleratus et correptus et diu exspectatus fuit, quem audire potuisti, sicut eum in poenitentia publica positum dicis te non audisse, et scire cur hac conditione isdem Bertricus, qui non est de mea parochia, neque de mea provincia, regulariter cum suis exire praecipitur. Et quoniam qua mente hoc interrogas me latere non potest, paratus, juxta Petri vocem, ad satisfactionem omni poscenti, quantum Deus dederit, respondere de ea quae in me [Col. 0450C] est spe (I Petr. III), tibi ex hac quaestione respondeo, quia Pilatus veritatem, quam ante oculos corporis, non autem ante oculos mentis habebat, quid est veritas? (Joan. XVIII) interrogavit, et audire non meruit, quia, ut dicit S. Gregorius, quam non invenit humilem, veritas fugit mentem; et: Qui ficte quaerunt, invenire Dominum nunquam merentur (I Cor. I); et isdem: Dei virtus, et Dei sapientia, a cujus facie est sapientia et intellectus (Psal. XCIII); et: Qui docet hominem scientiam, contra quem non est sapientia, non est prudentia, non est consilium (Prov. XXI); quique est via, veritas, et vita (Joan. XIV), via scilicet conversationis sanctae, veritas doctrinae divinae, vita beatitudinis sempiternae, confitetur, id est, laudat patrem, quia abscondit ea a sapientibus [Col. 0450D] et prudentibus (Isa. V), de quibus scriptum est: Vae qui sapientes estis in oculis vestris, et coram vobismetipsis prudentes, quae revelavit parvulis (Luc. X), id est humilibus, quoniam, Qui resistit superbis, humilibus dat gratiam (Jac. IV); et: Valles, id est humiles, abundabunt frumento (Psal. LXIV), id est eloquii divini pabulo. His ita de his qui non sunt de mea parochia, sed neque de mea provincia. Cum autem me interrogaveris de tuis parochianis, confido in clementissima gratia Dei dicentis: Aperi os tuum, et ego adimplebo illud (Psal. LXXX), quoniam qui mihi dedit regimen disciplinae, dabit et spiritum sapientiae, quo salutaria tibi valeam respondere. Denique de hoc quod mihi objicis, te scisse atque [Col. 0451A] sensisse, saepius de te similia me audisse, ac falso audita pro veris recepisse, atque tenuisse, et quia voluntarie audio verba mendacii, et detractoribus tuis aurem libenter accommodo, non me ad iram commoveo, quia et capiti nostro plura et majora mendaciter objecta fuere, scilicet, quia daemonium haberet, et publicanorum atque peccatorum esset amicus (Matth. XI); et multa alia. Unde et in his titulum mei Domini recognosco, et tanta ac talia mihi et facta, et dicta, et mandata habes, ut de his commoveri non possim: sed quod ad remedium tibi adinvenisti, remediabiliter dictum accipio: quia sicut Heliu praevius arrogantium, qui non meruit per beatum Job, sicut caeteri amici ejus, a sua stultitia hostiis expiari, de se dicit: Venter tuus quasi mustum [Col. 0451B] absque spiraculo, quod lagunculas novas disrumpit (Job XXXII), nisi se verbis evaporet inflata adversum me tua stomachatio, aut follem inflati ventris tui disrumperet, aut alias secundum antiquum poetam,

Ut displosa sonat quantum vessica sonaret.
Factus sum insipiens, tu me coegisti. Sed nec te cogente tibi taliter responderem, nisi beatum Augustinum Juliano, elato ac durae mentis juveni et exepiscopo, respondisse hujusmodi sensu et partim etiam verbis legissem, docente Paulo, et explanante Gregorio, qualiter sit respondendum Galatarum mentes habentibus. Verumtamen quia sapientibus et insipientibus debitor sum, praecipue omnibus consistentibus [Col. 0451C] in provincia Rhemensi, cujus sollicitudo meae indignitati est a Deo commissa, et unicuique secundum ordinem et personam ac qualitatem suam, inter quos et tu annumeraris, vae mihi est, si non docendo, custodiendo, suadendo, increpando, mulcendo, terrendo, aliquando leniter, aliquando vero severius agendo, pro viribus et captu meo evangelizavero tibi cum aliis, quae ad fidem rectam, et bonos mores, atque ad bonas actiones pertinent, in sanctis Scripturis atque sacris canonibus rectam habere intelligentiam, et continuam observantiam, et humilitatem, atque obedientiam tibi praelatis, secundum sanctas Scripturas, et eosdem sacros canones dependendam, et tibi subditis necessariam sollicitudinem, [Col. 0451D] et benignitatem, atque modestiam impendendam, et in his continuum laborem atque perseverantiam. Quia cum dicitur nobis qualibuscunque speculatoribus: Quia sanguis nobis subditorum, si non annuntiaverimus eis, de manibus nostris requiretur (Ezech. III), augetur metus. Quia si in subjectis suis, is qui praelatus ad speculandum est, etiam de morte corporis quandoque morituri tam graviter reus tenetur, quo reatu de morte animae subjectorum constringitur, quae potuisset semper vivere, si verba correptionis audisset? Sanguis ergo morientis de manibus speculatoris requiritur, quia peccatum subditi culpae praepositi si tacuerit reputatur. Et quia frequenter, juxta praeceptionem Domini, verbis et litteris, secreto per me et cum aliis, te corripui, sed [Col. 0452A] correptionem meam, ut optaveram, prodesse tibi non vidi, de quibus reprehendi te audio, tacere tibi non audeo, et quae adversum me, rationi et auctoritati atque saluti tuae contraria, contraque alios tibi male non meritos, quibus potes molitionibus satagis, unde apud homines inconveniens nomen episcopo, et periculum habes coram Domino, quae nullo rancore sed pio animi dolore commemoro, tibi tacere non debeo, cum Dominus dicat: Ne oderis fratrem tuum in corde tuo, sed publice argue eum, ne habeas super illo peccatum (Levit. XIX); et item: Si peccaverit in te frater tuus, increpa illum; si poenitentiam egerit, dimitte illi (Luc. XVII). Non igitur nobis tacendum est ea quae ad dicendum sunt necessaria, vel his a quibus honoramur, vel his [Col. 0452B] a quibus contemnimur, cum Dominus unicuique nostrum dicat: Ecce dedi faciem tuam valentiorem faciebus eorum, et frontem tuam duriorem frontibus eorum: ut adamantem et silicem dedi faciem tuam (Ezech. III), ut nec subditorum humilitatem debeamus erubescere, nec superbiam formidare. Sed nec honorantes, nec contemnentes nos admonere debemus erubescere, cum Veritas dicat: Qui me erubuerit et meos sermones, hunc filius hominis erubescet, cum venerit in majestate sua (Luc. IX). Sed et quem in suis actibus infirmari, vel in contumacia permanere conspicimus, remissiores et clementiores nos illis, usque dum firmentur ac corrigantur, ostendere non debemus. Unde scriptum est: Filiae tibi sunt, serva corpus illarum, et non ostendas hilarem [Col. 0452C] faciem tuam ad illas (Eccli. VII). Infirmae quippe animae, atque ad appetitum mundi deditae, aliquando melius ex severitate servantur, ut obfirmata facie, id est per severitatis custodiam, ab omni spe frivolae remissionis obducta, inconstantem animam terreat, atque a delectatione vitiorum districtionis vigore constringat. Quod cum a doctore agitur, semper necesse est ut dulcedo et humilitas in corde teneatur, quatenus et multum amet, et nunquam contra eum quem corrigit, per elationem superbiat, cui tamen amorem suum, et humilitatem pro utilitate ejus prodere recusat. Mihi ergo, fili et contemptor, et tibi parces, si a contumacia cordis, et ab inconditis moribus, atque inconvenientibus actibus resipueris. Tibi [Col. 0452D] et mihi parcam, quando ea, quae de te displicenda audiero, aut corrigenda in te videro vel cognovero, non tacebo. Ut igitur ego non taceam, et tu libenter audias, atque obaudias, consideremus pariter quam liber a commissorum sibi sanguine fuerat praedicator egregius, qui dicebat: Mundus sum a sanguine omnium vestrum, non enim subterfugi quo minus annuntiarem omne consilium Dei vobis (Act. XX). Si enim non annuntiasset, mundus a sanguine eorum non esset: sed quibus omne consilium Dei annuntiare studuit, ab eorum sanguine mundus fuit. In qua voce nos convenimur, nos constringimur, nos rei esse ostendimur, qui sacerdotes et praelati vocamur, qui super ea mala quae propria habemus alienas quoque mortes addimus, quia tot occidimus, quot ad mortem ire [Col. 0453A] quotidie tepidi et tacentes videmus, et solertissime attendamus, quia non sufficit tantum si verbo sine bono exemplo praedicemus, quia cujus vita despicitur, restat ut et praedicatio contemnatur; et: Qui mandatum solverit et docuerit, hic minimus vocabitur in regno coelorum; qui autem fecerit et docuerit, hic magnus vocabitur in regno coelorum (Matth. V), id est in Ecclesia justorum. Igitur corrige haec quae egisti, et de caetero sollicite stude, ne hujusmodi probra incurras, aut scripturas authenticas, aut ea quae Dominus per sanctos suos locutus est corrumpendo, quia scriptum est: Non addas quidquam verbis illius, et arguaris, inveniarisque mendax (Prov. XXX). Quod ita catholici doctores exponunt: Ne corrumpas eloquia sanctarum Scripturarum, quod quidam haeretici, ne his convincerentur, [Col. 0453B] fecisse noscuntur.



CAPUT XLIV. Qualiter redire valeat ad paternae charitatis dulcedinem.

Unde, frater et quondam dulcissime fili, qui exigentibus peccatis de nido paterno, velut implumis, citius quam necesse fuerat evolasti, et antequam soliditate plumarum, id est humilitatis veste fieres protectus, quasi nudus his animositatum et saecularium cupiditatum spinis ac vepribus, quibus laceraris, insedisti, sed si volueris sacris regulis et religioni concordari, gratia Dei sine difficultate ad cubile paternae dulcedinis redire valebis, te ante teipsum repone, et memento unde excideris, et age poenitentiam. Quod si volueris, necesse est ut intelligas per [Col. 0453C] qualia et quanta delinquas, qui apud te tumens, nulli subesse voles, et cunctis praeesse non potes: et idcirco sacras regulas, perverse interpretando, et quas prave interpretari non potes, quasi non sint, in tuis collectionibus ex studio praetermittendo, convellere satagis, quibusdam etiam de tuo quaedam contra veritatem immittis, et dum invictus esse desideras, exterius quae non debes defendis, et interius veram dilectionem amittis, et te a compage fraternae unanimitatis praecidis: quod sine ulla dubitatione de illius magisterio tibi descendit, qui, ut scriptum est: Omne sublime videt, et est rex super universos filios superbiae, factusque est ut nullum timeret (Job XLI); quique dixit: Ascendam super altitudinem nubium, [Col. 0453D] similis ero Altissimo (Isa. XIV). Et quia divinae ordinationis dispositionem servare, et socialem vitam in coelo tenere non voluit, Lucifer qui mane oriebatur de coelo cecidit, et veram beatitudinem perdens, miseriam sempiternam incurrit, sibi consentientes et obsequentes atque complices de beatis miseros fecit, et adeo in miseriam suam excrevit, ut se recognoscere et humiliare non possit. Quod vitium primis parentibus nostris immisit, ut suam culpam delinquentes non dicerent, sed in alium, videlicet in auctorem suae conditionis, non autem iniquitatis, retorquere studerent. Quo vitio adhuc non minime laborat genus humanum, et timeo ac doleo quia ego et tu ab hoc vitio in totum alieni non simus. Attende igitur tota mentis intentione verba beati Leonis, quibus [Col. 0454A] dicit (epist. 15, ad Pulcheriam): Sedis, inquiens, apostolicae moderatio hanc temperantiam observat, ut severius agat cum obduratis, et veniam cupiat praestare correctis. Quam temperantiam ex divino magisterio sedes apostolica suscepit, et hanc omnibus sedibus imitandam proposuit: quoniam error confessus et correctus jam culpa caret, quia veniam habet: error vero convictus nec sic correctus, et culpam habet et venia caret. Et, ut Augustinus dicit, melius est in factis malis humilis confessio, quam in bonis superba gloriatio. Et beatus Joannes in Apocalypsi voce divina angelo, id est episcopo Ephesi dicit: Memor esto unde excideris, et age poenitentiam, et prima opera fac: sin autem, venio tibi et movebo candelabrum [Col. 0454B] tuum de loco suo, nisi poenitentiam egeris (Apoc. II). Et angelo, id est episcopo Laodiciae ecclesiae dicit; Collyrio inunge oculos tuos ut videas (Apoc. III). Collyrio quippe oculos ut videamus inungimus, cum ad conspiciendam veri luminis claritatem intellectus nostri aciem medicamine operationis adjuvamus. Sicque in mutuam gratiam redire valebimus, si haec et alia tibi salubria, et ministerio nostro competentia, agere et sequi volueris: quia, ut item beatus Leo dicit: Dulcius munera gratiae divinae proveniunt, quoties non sine magnis sudoribus acquiruntur, et minus videri bonum solet pax continuata per otium quam reddita per labores: ipsa quoque veritas et clarius renitescit, et fortius retinetur, dum quae prius fides docuerit, haec postea examinatio confirmarit. [Col. 0454C] Noli ergo diutius, tanquam civili bello, nostris contra nos erectis signis armisque pugnare, et seditiones a multis et per multos super multos compressas, redivivo contumaciae furore in perniciem tuam, et Ecclesiae catholicae commotionem reexcitare. Redi ad paternam charitatem humiliter, quam contempsisti contumaciter. Fiat pax, ut dicit beatus Augustinus de Donatistis contra Ecclesiam se erigentibus, in virtute Jerusalem, quae virtus charitas est, cui sanctae civitati dictum est: Fiat pax in virtute tua, et abundantia in turribus tuis (Psal. CXXI). Et noli te extollere contra maternam metropolis tuae generalem totius provinciae sollicitudinem, et contra paternam nutritoris et ordinatoris tui benignitatem, [Col. 0454D] quam tibi cum caeteris, sine aliquo detrimento, tantum ut te recognoscas, et metropolis privilegium, et metropolitani dilectio, sine difficultate cupiunt exhibere. Sciunt enim et auctoritas metropolis et metropolitanus, illum vere esse magnum, qui totius ambitionis fuerit alienus, dicente Domino: Quicunque voluerit inter vos major fieri, sit vester minister: et quicunque voluerit inter vos primus esse, erit vester servus, sicut filius hominis non venit ministrari, sed ministrare (Matth. XX). Et tamen, inquit Leo, haec illis tunc insinuabantur, qui de pusillo volebant crescere, et de infimis ad summa transire. Tu autem, ut scriptum est, jam magister infantium, et doctor insipientium factus, debes modum tuum cognoscere, et tibi subditis, a quibus obedientiam exigis, [Col. 0455A] humilitatem obedientiae tibi praelatis dependendo insinuare: praesertim cum ordines et distinctiones episcoporum sacri canones et decreta sedis Romanae pontificum, necnon et leges quas Ecclesia probat et servat, sufficientissime ostendant, et irrefragabiliter conservari decernant: quae si quis praesumit convellere, quid est aliud nisi seipsum ab universali Ecclesia, quae partim jam in coelo cum Deo regnat, partim autem adhuc in terris peregrinatur, et ad patriam coelestem suspirat, praecidere? Unde, frater, maximo cordis dolore perculsus, cogor tibi dicere quod Moyses et Aaron rebelli et sibi populo resistenti dixerunt: Nec contra nos est murmur vestrum, sed contra Dominum. Nos enim quid sumus? (Exod. XVI.) Et licet me nihil esse cognoscam, scio tamen quia [Col. 0455B] servanda est mihi in corde humilitas, et quando causa exigit, in regimine disciplinae miscenda est lenitas cum severitate. Faciendum quoddam ex utroque temperamentum, ut neque multa asperitate exulcerentur subditi, neque nimia benignitate solvantur jura regiminis. Quod juxta Pauli vocem (Hebr. IX), bene illa tabernaculi arca significat, in qua cum tabulis virga simul et manna est: quia cum sacrae Scripturae scientia in rectoris pectore sic esse debet virga districtionis, ut sit etiam manna dulcedinis: et rursum non sit tanta dulcedo, ne hac dissolutione sui loci oblitus quis pereat. Nam falsa pietate superatus, quia ferire Heli delinquentes filios noluit, apud districtum judicem semetipsum cum filiis crudeli damnatione percussit. Si autem mihi locus et possibilitas, [Col. 0455C] quocunque obstaculo intercludente, ad id exsequendum quod debeo defuerit, ponam sartaginem inter me et obsistentem mihi, murum ferreum, ut zeli munitione defendar, ne destitutus pro dissolutione condemner.



CAPUT XLV. Ut recordetur quanta in dulcedine fuerit initio episcopatus, et deponat animositatem.

Tandem, frater et fili, moneo te, reduc in memoriam, qui nunc es omnibus in proverbio, et motione capitis, atque in fabula et cantico tota die, cum quanta quiete a tumultu cogitationum, quibus nunc in diversas distenderis, degebas in primis diebus quando ad episcopatum venisti, cum quanta benignitate a domno rege suscipiebaris, quanta dulcedine mea fruebaris, quanta unanimitate cum fratribus et [Col. 0455D] coepiscopis nostris utebaris, cum quanto amore a Palatinis, et ab aliis hujus terrae hominibus colebaris, cum quanta amoris reverentia a tibi commissis, sed et a nostris, a quibus et cum quibus et inter quos nutritus fuisti, venerabaris, antequam immoderatus amor saeculi tibi irreperet, et per quosdam subriperet, et ad se te raperet; et cum te raptum habuit, fecit mundus sicut solet facere mundus immundus, cunctos quos accepit decepit, cunctos quibus arrisit irrisit, et sicut a plurimis dicitur, ad ea te sponte offerre (tantum ut hoc ego nescirem, nullo nisi forte cupiditate aut indebito timore cogente, quem non haberes si episcopaliter viveres) exsequenda perduxit, quae in tantum detestabaris, ut antea [Col. 0456A] tibi collum abscideretur, quam ad illa perducereris agenda, quae multi dicunt a te etiam iterata. Et sicut illa non servasti vera, quae toties atque tantisper alligare curasti, qui solebas dicere et scribere, quia verba sacerdotis aut vera sunt aut sacrilega, ita sunt nihilominus falsa quae diceris per plures disseminare, scilicet quia nihil aliud adversum te habeo, nisi quoniam non vis consentire ut sedes apostolica suam potestatem non habeat. A temetipso enim haec dicis, et non alii tibi dixerunt de me, nec didicisti a me, nec etiam vidisti in me, vel audisti ex me: sed tu auxiliator humanus illam summam sedem non petitus inde adjuvas unde a te se adjuvari non sentit. Jam per annorum millia etiam in paganismo orbis caput existens, nec ex quo Petrum apostolorum [Col. 0456B] Cepham, quin caput et principem, cui Dominus dixit: Tu es Petrus et super hanc petram, id est, super hanc firmam et solidam fidei confessionem, quam tu es confessus, aedificabo Ecclesiam meam (Matth. XVI); et: Ac tu aliquando conversus confirma fratres tuos (Luc. XXII); et: Si diligis me, pasce oves meas (Joan. XX), videlicet quae sunt in universo mundo, quaquaversum se catholica diffundit Ecclesia, licet per terrarum plagas dispersa, sub uno tamen pastore ac pastorum principe Christo, unitate fidei in ovili uno conclusa, suscipere meruit prima sedes, et omnium ecclesiarum in toto orbe terrarum mater atque magistra, antequam heri sero vel nudiustertius terra te germinaret, et uterus maternus in hanc lucem produceret, mansit et permanet. Nam [Col. 0456C] non ego, sed tu illius potestati ac privilegio derogare videris, qui Dei ordinationi, quam per eam disposuit, ut nulli subesse valeas, resistere prout potes laboras. Quanquam non unde, nec sicut canones sacri, quos ipsa veneratur et servat, praecipiunt, sed pro motibus incompositi animi tui, undecunque et per andronas de hora in horam appellas, et illam semel etiam et secundo ab ea litteris evocatus adire detrectas: cum ea quae voles, et pro quibus te illam fingis appellando adire, quolibet modo apud domnum regem obtines, pro certo sciens adhuc de causis regulari ordine non te compellari, pro quibus appellans in synodo, cum appellatione tua illam, sicut ipsa per canones praecipit, cures adire. Licet absque rationabili necessitate, quantum ex te constat, litteras [Col. 0456D] evocationis tuae obtinueris, ut ipsam primam et sanctam sedem adires. Caeterum ipsa unde et sicut audit rescribit. Crede mihi, frater ac fili, si qui sunt qui te hortantur in hac pertinacia, quam indebite et sine ulla necessitate assumpsisti, et in qua permanes, pertinere, non pro tua salute, neque pro tuo honore hoc faciunt. Et non episcopum, non quemcunque sanum sapientem invenies, cum ad certam rationem veneris, qui tibi consentiat ita intelligere debere sacras regulas, sicut eas interpretaris, et ab aliis vis intelligi, ut nulli debeas subdi: quod tibi pressius demonstrabo, si necessitate, quod absit, cogente me ad hoc sine mea voluntate compuleris. Accipe ergo salubre et honestum tibi oblatum [Col. 0457A] consilium. Depone noxiam tibi animositatem, et illas naenias, quin potius tragoedias, quae vadis per tuas collectiones et subscriptiones interpretando, mihi ostende, et tempore congruo, cum quibus et cum quantis volueris de fratribus et coepiscopis nostris, sed et de communibus nostris fidelibus, familiariter illas legamus, et inveniamus inde consilium, qualiter et sine tuo periculo, et sine opprobrio sopiantur, quia illa tua subscriptio, divinae auctoritatis, quae per beatum Leonem dicit, quia in causis, quae ad generalem observantiam pertinent omnium Domini sacerdotum, nihil sine primatibus oportet impleri, est contradictio. Et si in plurimorum sapientum notitiam perlata fuerit tua derisio, incipient, inquit Dominus, omnes illudere ei, dicentes: [Col. 0457B] Quia hic homo coepit aedificare, et non potuit consummare (Luc. XIV). Quia enim nihil fit, nisi quod aut Dominus voluntate facit, aut fieri contra voluntatem suam interdum juste permittit, et miro modo fit, quia ejus consilio militant etiam quae ejus consilio repugnant, si quaedam aliquando perverse a perversis obtinentur, vel evindicantur, aut ad eorum damnationem, aut ad electorum purgationem, aut ad utrumque fieri Dominus juste permittit, et in suo tempore eos irridebit, quia sicut item scriptum est: Illusionibus ipse deludet (Prov. III). Propter quod Psalmista Spiritu sancto repletus, unumquemque fidelem admonet dicens: Noli aemulari in eo qui prosperatur in via sua, in homine faciente injustitias, quoniam qui malignantur exterminabuntur. Et: Vidi impium superexaltatum, et elevatum super cedros [Col. 0457C] Libani. Transivi, et ecce non erat, quaesivi eum, et non est inventus locus ejus. Custodi innocentiam et vide aequitatem, quoniam sunt reliquiae homini pacifico (Ps. XXXVI).



CAPUT XLVI. De eo quod gloriatur se in omnibus, quae contra quoslibet suscepit, fuisse ac semper fore victorem.

Quae idcirco dico, quia sicut a pluribus audio, per vanitatem te jactitas, quoniam quaecunque incepisti, aut contra regem, aut contra me, aut contra quoscunque tuorum, sive clericos, sive laicos, qui contra tuam voluntatem fecerunt, vel contra vicinos tuos, qui se contra te erexerunt, totum ex parte maxima semper evicisti, et quod adhuc restat evinces. Unde tunc potes in Domino te gloriari victorem, si per rectitudinem vincis errorem; si autem de errore errorem, [Col. 0457D] aut vincis rectitudinem per errorem, non te potes gloriari victorem, sed debes flere miserabiliter te victum errore, et si ita non sapis, insipide desipis, quia unde tristari et flere debueras, inde jactaris. Graviore enim sunt vindicta plectendi, qui gaudent etiam in delictis. et laetantur cum male fecerint, et exsultant in rebus pessimis. Et quidam sapiens dicit: Qui semper vincit non semper bene vincit. Quando enim nobis diabolus vincendi libidinem suggerit, debemus recordari sententiae beati Gregorii in capitulo decimo hujus opusculi supra positae, qua dicit saepe se vidisse, quod cum se ad feriendum graviter rhinoceros, id est temporali potestate fultus accenderet, et quasi elevato cornu [Col. 0458A] subjectis intentaret damnationem, repente fronti signo crucis impresso omne in se incendium furoris exstinxisset, et minas deposuisset. Et si homini saeculari potestate praedito sic utique est agendum, quid nos miseri sacerdotes in judicio Dei dicemus, qui loco sacerdotali devincti, non nostras ullo modo, sed divinas injurias cum misericordia et discretione in alios, et cum severitate in nosmetipsos, vindicare debemus, si ad evindicationem parati semper existimus, quibus dicitur: Benefacite his qui oderunt vos, non reddentes malum pro malo (Matth. V). Scriptum est enim: Mihi vindictam, et ego retribuam, dicit Dominus: sed si esurierit inimicus tuus, ciba illum; si sitit, potum da illi (I Petr. III; Rom. XII). Et Salomon dicit: Melior est patiens viro forte, et qui dominatur [Col. 0458B] animo suo expugnatore urbium (Prov. XVI). Minor est ergo victoria urbes expugnare, quia extra sunt quae vincuntur: majus autem est quod per patientiam vincitur, quia ipse a se animus superatur, et semetipsum sibimetipsi subjicit, quando eum patientia in humilitate tolerantiae substernit. Qui, inquit Apostolus, sunt Christi, carnem suam crucifixerunt cum vitiis et concupiscentiis (Gal. V), ut non solum a pravo opere, sed etiam a concupiscentia pravi operis crucifixi, non sequamur deliberatione, minime autem opere, quod prave a nobis concupiscitur, vel in mente suggeritur, Domini incessanter petentes clementiam, ut qui nos jussit vigilare et orare, ut non intremus in tentationem, sua nos gratia protegat, ne inducamur in tentationem: et si ut homines [Col. 0458C] labimur, citius ad poenitentiam redeamus ut non regnet peccatum in nostro mortali corpore ad obediendum desideriis ejus; cui videlicet peccato, si tollere non possumus, ut non sit in nobis tollamus tamen per Dei adjutorium illi regnum, ne dominetur nostri. Maxima quippe infelicitas est hominis, in malo suo prosperari feliciter. Scriptum est enim: Tria sunt quae bene gradiuntur, et quartum quod incedit feliciter (Prov. XXXVIII). Non enim omne quod feliciter, bene: nec omne quod bene, feliciter. Feliciter enim semper incedere, filio perditionis est proprium. Grandis namque offensa est, ut Hieronymus dicit, postquam peccaveris, iram Dei non mereri. Et sanctus Gregorius: Necesse est ut peccantes quosque tunc consideremus amplius miseros [Col. 0458D] esse, quando eos conspicimus in culpa sua sine flagello derelictos. Hinc etenim per Salomonem dicitur: Aversio parvulorum interficiet eos, et prosperitas stultorum perdet illos (Prov. I). Qui enim a Deo avertitur et prosperatur, tanto perditioni fit proximus, quanto zelo disciplinae invenitur alienus: quo contra Psalmista de Moyse, et Aaron, et Samuele dicit: Quia invocabant Dominum, et ipse exaudiebat illos, in columna nubis loquebatur ad eos. Custodiebant testimonia ejus, et praeceptum quod dedit illis (Psal. XCVIII); et more prophetico conversus mox ad Dominum dicit: Domine Deus noster, tu exaudiebas eos: Deus, tu propitius fuisti eis, et ulciscens in omnes adinventiones eorum. Propitiatio quippe Dei, [Col. 0459A] est delinquentem corripere. Cum judicamur, inquit, a Domino corripimur, ut non cum hoc mundo damnemur (I Cor. XI); et: Qui in bonis ducunt dies suos, ut scriptum est, in puncto ad inferna descendunt (Job XXI). Hinc enim Psalmista de Domino dicit: Immissiones per angelos malos, viam fecit semitae irae suae (Psal. LXXVII). Cor quippe Dominus prioribus meritis aggravatum juste permittit etiam subsequentibus malignorum spirituum persuasionibus falli: quod cum digne in culpam trahitur, reatus ejus in poena cumulatur. Unde et irae suae Domino viam facere est, in eos, qui punire in se causas recte noluerunt, districte judicando dilatare: ut qui illuminati agere recta noluerunt, juste caecati adhuc faciant unde amplius puniri mereantur, de quibus dicit Apostolus: [Col. 0459B] Ut impleant peccata sua semper (I Thess. II). Et hinc voce angeli ad Joannem dicitur: Qui nocet, noceat adhuc, et qui in sordibus est, sordescat adhuc (Apoc. XXII). Et hinc David dicit: Appone iniquitatem super iniquitatem eorum, et non intrent in justitiam tuam (Psal. LXVIII). Et hinc per Moysen dicitur: Nondum completa sunt peccata Amorrhaeorum (Gen. XV). Hinc per eumdem Dominus dicit: Nonne haec condita sunt apud me, et signata in thesauris meis? In die ultionis reddam eis (Deut. XXXII). Et quia eorum mala narravit, illico adjunxit: In tempore quo lapsus fuerit pes eorum. Ecce atrocissima peccata illorum describuntur, et tamen ad ultionis diem adhuc subsequens lapsus aspicitur, quo eorum culpae cumulentur. Habent jam quidem unde feriri mereantur, sed sustinetur [Col. 0459C] tamen adhuc peccatum crescere, ut peccantes possit acrior culpa cruciare. Jam meretur supplicium peccatum et causa peccati, sed exspectatur adhuc, ut augmentum supplicii subroget peccatum et poena peccati. Peccatum, inquit Gregorius (homil. 11 in Ezech.), quod per poenitentiam citius non deletur, aut peccatum est et causa peccati, aut peccatum est et poena peccati, aut peccatum simul causa et poena peccati. Omne enim quod prius committimus, peccatum est: sed si citius poenitendo non tergitur, justo judicio omnipotens Deus obligatam peccatis mentem etiam in culpam alteram permittit cadere, ut quae flendo et corrigendo noluit mundare quod fecit, peccatum incipiat peccato cumulare. Peccatum ergo, quod poenitentiae lamento non diluitur, peccatum [Col. 0459D] simul est et causa peccati, quia ex illo oritur unde adhuc peccatoris animus altius obligetur. Peccatum vero quod ex peccato sequitur, peccatum simul est et poena peccati, quia excrescente caecitate ex retributione prioris culpae generatur, ut quasi jam quaedam sint in peccatore supplicia ipsa incrementa vitiorum. Peccatum quippe tibi fuit insolentiae contumacia, cum sine causa, si tamen sine causa, contra domnum regem te irrationabiliter erexisti: a quo peccato quia per humilitatis debitam et rationabilem satisfactionem noluisti respicere, exegisti ut ageret et agi praeciperet in te, unde amplius furore exagitatus te contra illum commoveres: qua commotione devictus, in peccatum subsequens incidisti, [Col. 0460A] ut perniciosas excommunicationum maledictiones in eos etiam qui erga te non inde peccaverunt exereres: quasi non in te, sed in illum ipsa pericula, quae de eisdem maledictionibus imminebant, redundarent. Qui te ad hoc provocavit ut taliter innoxiis malediceres, cum de his qui non judicio justitiae, sed livore vindictae maledicunt, dicat Apostolus: Neque maledici regnum Dei possidebunt (I Cor. VI). Et hoc peccatum exstitit poena praecedentis contumaciae insolentis peccati, et causa adhuc subsequentis peccati: quia cum voluisti ostentare nihil te contra rationem in ipsa excommunicatione parochiae tuae fecisse, et verecundiam irrationabilis facti a te depellere, et non esse ita te subditum Metropolitanae praelationi, ut non libere quidquid [Col. 0460B] velles in parochia tua sine meo consultu agere posses, meque praevaricatorem canonum esse, quia quod ligasti in parochia tua praesumpsi absolvere, et non esse soluta quae solvi, quin potius sedes apostolica, et omnes illi per quos Deus sacros canones suo Spiritu condidit, ac per hoc ipse Deus, si recte intellexisses, absolvit, nisi contra ea quae tibi et parochiae tuae scripsi, tecum sentirent, atque in praefato sensu subscriberent. In hanc vesaniam ex retributione justitiae corruisti, ut sicut de aversore principe scriptum est: Qui peccavit, et peccare fecit Israel (III Reg. XIV), contra evangelicam veritatem, et apostolicam auctoritatem, et sacrorum canonum constitutionem, de quibus promulgata sunt illa scripta, quae per me in unum collecta, et tibi ac parochiae tuae [Col. 0460C] constant esse directa, et ipse subscriberes, et alios subscribere faceres, reclamantibus adversum te sacris regulis, ut inconsulto priore tuo nihil novi facere praesumas, quoniam quae ad generalem observantiam omnium Domini pertinent sacerdotum, nihil sine primatibus oportet impleri. Sed quia nervi testiculorum Behemoth perplexi sunt, cum his te explicare finxisti, te durius et multiplicius nexuisti, et super dolorem vulnerum tuorum ipse superaddens, alios solutos tecum connexuisti, insuper et contra canones, et decreta sedis Romanae pontificum commenta ad hoc collegisti, quatenus te ut onagrum liberum a sede metropolitana monstrares, et me ut praevaricatorem canonum, eisdem commentationum tuarum vinculis astrictum ininsolubiliter demonstrares, [Col. 0460D] et adhuc etiam sicut de malo in pejus, ita de pejore in pessimum profecisti, ut non solum tibi commissis clericis, sed et episcopis illa figmenta compilata, et regi danda ostenderes, et mihi dari faceres, ut per illa me concrederem, et adeo me tibi subjugarem, ut, sicut mandasti, verba evangelica et apostolica atque canonica, quae tibi et Ecclesiae tibi commissae direxeram, igne cremarem, et me non solum a gradu, verum et a Christianitate exuerem, et potum mortis mihi a te propinatum bibens, etiam homicida mei velut Judas poenitendo existerem, et in hoc etiam gravius a Juda differrem, ut de bono facto me poeniteret. Hoc namque poculum, quod [Col. 0461A] confecisti ex nominibus sanctorum apostolicae sedis pontificum, quasi ad ora melle oblitum, et indiscrete commixtum, de quo tibi commissos clericos potionasti, et quod quibusdam episcopis obtulisti, et Satanas primis parentibus nostris in paradiso obtulit, quando pomum bonum ad vescendum, et pulchrum oculis, aspectuque delectabile ostendit, eisque dixit: Quacunque die comederitis ex eo, aperientur oculi vestri, et eritis sicut dii scientes bonum et malum (Gen. III); et quibus promisit divinitatem, tulit immortalitatem, et pollicens liberam et nulli subjectam deitatis aequalitatem, captivitatis eis intulit miseram servitutem, quos sibi complices fecerat ad iniquitatem. Et tu clericis tuis, qui, inquis, mihi eodem Deo auctore commissi sunt, et in his [Col. 0461B] similiter sentiunt, solliciti servare unitatem spiritus in vinculo pacis, hac mecum pace potiantur, ac si patenter addendo diceres, et in transgressionem sanctarum regularum per sanctum vere Spiritum prolatarum gradiantur; et mox subsequendo: Si, inquiens, aliqui secus nolentes fieri socii hujus disciplinae, nec habeantur participes communionis nostrae. Quod non est aliud dicere, nisi permaneant in catholicae Ecclesiae communione, et si forte non verbis, rebus tamen quibusdam episcopis persuadendo: Hanc, inquiens, tenete et mecum evindicate compilationem, et nulli nisi Romano pontifici debebitis subjectionem, et dissipabitis mecum Dei ordinationem in communis episcopalis ordinis discretam sedibus dignitatem. Sed concedamus haec [Col. 0461C] dicere et agere posse aliquem arrogantem atque jactantem, illa vero divinare non valeo, quomodo in mentem tuam venire potuit, ut regi illam compilationem versibus inversis, scilicet adulatoriis sensibus praelitam velles ostendere, quem latere non posse sciebas ad quid illam voluisti colligere. Sed et mihi quomodo potuisti mandare, ut non solum ea quae aedificavi destruerem, verum sic metropolitanae sedis privilegium et meipsum tibi subjicerem, et Evangelia, atque apostolos, et prophetas, et canones incendendo negarem, ut sicut ethnicus et publicanus omnibus fierem, cum licet infirmus et fragilis una cum sancta Ecclesia frequentissime cantem, esse virum sanctum, qui pro lege Dei sui certavit usque ad mortem. Et hinc anxie mihi haesitanti [Col. 0461D] occurrit Paulus de hujusmodi dicens: Cum cognovissent Deum, non sicut Deum glorificaverunt, aut gratias egerunt, sed evanuerunt in cogitationibus suis, et obscuratum est insipiens cor eorum: dicentes enim se esse sapientes, stulti facti sunt (Rom. I). De quibus et Dominus ad Ezechielem prophetam dicit: Patres, inquiens, eorum praevaricati sunt pactum meum usque ad diem hanc, et filii dura cervice et indomabili corde sunt, ad quos ego mitto te (Ezech. II). Sed prius nobis ex verbis beati Gregorii dicendum est quid sit pactum: In pacto, inquit (hom. 9 in Ezech.), discordantium partium voluntas impletur, ut ad votum suum quaeque perveniat, et jurgia desiderato fine concludat. Quod pactum inter [Col. 0462A] Deum et homines praevaricatum Deus queritur. Et ecce est una culpa superbiae, quia praevaricati sunt pactum. Ecce altera obstinationis, quia usque ad diem hanc. Ecce culpa gravis impudentiae, quia dura facie, quoniam mala quae faciunt jam nec erubescunt, et nunquam vel post culpas ad poenitentiam redeunt, quia indomabili corde sunt. Cum vero tantae pravitatis, tantaeque obstinationis sint hi, ad quos propheta mittitur, quis jam non videat quia persona prophetae a tam perversis hominibus despici valeat? Sed ecce auctoritas personae tribuitur, cum subditur: Et dices ad eos: Haec dicit Dominus, si forte vel ipsi audiant, et si forte quiescant, quia domus exasperans est (Ezech. XII). Et tu, fili hominis, ne timeas eos, neque [Col. 0462B] sermones eorum metuas, quia domus exasperans est. (Ibid.) Stultum enim valde est, si illis placere quaerimus, quos non placere Domino scimus. Debemus autem habere in metu et reverentia judicia justorum, quia membra omnipotentis Dei sunt, et hoc ipsi in terra reprehendunt, quod Dominus redarguit e coelo. Nam perversorum derogatio, vitae nostrae approbatio est quia jam ostenditur nos aliquid justitiae habere, si illis displicere incipimus qui non placent Deo. Ideo boni timendi sunt ne offendantur, ne fortasse per eos ille provocetur ad iracundiam, qui eorum corda semper inhabitat. Propter quod etiam subditur: Tu autem, fili hominis, audi quaecunque loquor ad te, et noli esse exasperans, sicut domus exasperatrix est. Nisi enim ad loquendum verba cum [Col. 0462C] mittebatur obediret, omnipotentem Dominum, sicut auditores de perverso opere, sic propheta, id est praedicator de suo silentio Deum exasperasset.



CAPUT XLVII. Quod victum se nunquam agnoscat. De ejus in metro politanum rebellione: et quod sacra eloquia exuri petierit, et schisma subscriptione sua fecerit. Et de injustis ejus obligamentis.

Unde mihi, ad cujus sollicitudinem pertinere dignosceris, non est tibi tacendum. Et quia ego monendo et tu resistendo luctari coepimus, et puto in hac praesenti luctatione non ante sextam, aut septimam, vel usque ad decimam volutionem patieris succumbere: nempe, ut timeo, etiam cum ratione, veritate, atque auctoritate, ac nube testium, acriori [Col. 0462D] duello Daretis et Entelli justissime victus, et judicum justorum clamoribus percitus, jam subtus jacens, victum te dicere non dignaberis, et quae ad tuam instructionem et correptionem tibi scripta sunt, non ad aedificationem suscipies, sed ad contentionem exaggerare studebis, et more tuo sueto ut invictus sis, secutus Heliu praecursorem arrogantium, et in arrogantia sua invictissimum, qui dixit: Plenus sum sermonibus, et coarctat me spiritus uteri mei: loquar et respirabo paululum, aperiam labia mea et respondebo (Job XXXII), te intra te cohibere non poteris, quin scientiam tuam sine ratione et auctoritate in auras incondite ut soles non proferas, et ut me ad rescribendum compellere possis, quatenus horas utilitati [Col. 0463A] et necessitati impendendas inutilitati et superfluitati expendam, frivola et inutilia atque ratione carentia rescribere decertabis, et illa quae jam a me tibi scripta sunt, sed et tuas ineptias ad episcoporum et sapientum examen me producere ad meum pro te dolorem et ad tuam perniciem exiges, et veniet super te, sicut vereor, illa sententia quae scripta est: Necesse est ut veniant scandala, vae autem homini illi per quem scandalum venit (Matth. XVIII). Et sicut me et eos qui mecum te nutrierunt, deinde alios atque alios, sed et plures de his qui tibi commissi fuerunt, verum et de his qui a te in foedus familiaritatemque suscepti fuerunt, viritim dereliquisti, et vicissim alios atque alios tibi in amicitiam et familiaritatem recepisti, cum delegeris potius eorum, qui se per [Col. 0463B] diversa jactantes ab unitate catholicae fraternitatis praeciderunt, vel propter irrevocabilem suam pertinaciam praecidi exegerunt, ut nostris temporibus Gothescalcus atque Guntarius, exitiabilem pertinaciam sequi, quam ecclesiasticam mansuetudinem et piam paternitatem. Contingat tibi, quod absit, cum eis habere partem, quorum studueris imitari perversam intentionem: et idcirco si, quod non opto sed timeo, in hac dementia sicut coepisti volueris perseverare, ne amplius contra verbosum studeam contendere verbis, sed ista aut ad correctionem, aut per aliorum judicium ad tuam revictionem sufficere valeant, et mihi de avulsione dextri oculi vel dextrae manus abscissione dolor continuus et perpetuus moeror accidat, sicut ex verbis beati Gregorii tria tibi proposui: [Col. 0463C] peccatum scilicet, et causam peccati, ac poenam peccati: quae etiam si negare velis admisisse convinceris, tibi alia tria ex verbis beati Augustini proponam, ut sicut scriptum est, Videas, et scias, et recogites, et intelligas pariter (Isa. XLI). Primum quidem provectum avaritiae, unde Apostolus, et avaritia quae est idolorum servitus (Coloss. III). Avaritia enim, ut demonstrat Gregorius, non solum pecuniae est, sed etiam altitudinis. Recte quippe avaritia dicitur, cum super modum sublimitas ambitur. Quod incidisse videris, qui contra decretum a Deo ordinatum, ne subditus secundum regulas tuo metropolitano fias, ut supra ostendi, rebellare conaris. In quo si perseverare delegeris, quantum delinquas, cum tantis [Col. 0463D] auctoritatibus revincaris, ex ejusdem beati Augustini verbis, quae de sancti Cypriani dictis deprompsit, tibi ostendere necessarium duxi. Ait enim sanctus Cyprianus (epist. 65, ad Antonianum): Post inspirationem, inquiens, et revelationem factam, qui in eo quod erraverat perseverat prudens et sciens, sine venia ignorantiae peccat: praesumptione enim atque obstinatione quadam nititur, cum ratione superetur. Hinc Augustinus (lib. IV de Bapt. contra Donatistas, cap. 5): Hoc verissimum est, longe gravius esse peccatum ejus qui sciens, quam ejus qui nesciens peccaverit. Et ideo vir sanctus Cyprianus, non solum doctus, sed etiam docilis, quod in laude episcopi quem designat Apostolus, sic ipse intellexit, ut diceret etiam hoc in episcopo esse diligendum, [Col. 0464A] non solum ut scienter doceat, sed etiam patienter discat. Non dubito quod si istam quaestionem in Ecclesia diu multumque versantem cum viris sanctissimis doctissimisque tractaret, per quos postea factum est, ut antiqua illa consuetudo etiam plenario concilio firmaretur, sine dubitatione demonstraret, non solum quam devotus esse in his quae firmissima veritate perceperat, verum etiam quam docibilis in his quae minus adverterat. Et tamen cum manifestissimum sit multo gravius peccare scientem quam nescientem, vellem mihi aliquis diceret: Si quis in haeresim incurrat, nesciens quantum malum sit, et alius ab avaritia non recedat, sciens quantum malum sit, quis eorum sit pejor? Possum etiam ita proponere, si alius nesciens in haeresim [Col. 0464B] incurrat, et sciens alius ab idololatria non recedat, quia et Apostolus dicit: Avaritia quae est idolorum servitus (Coloss. III), et ipse Cyprianus eamdem sententiam non aliter intellexit. sicut ad Antonianum scribens ait (epist. 52): Nec sibi in hoc novi haeretici blandiantur, quod se dicant idololatris non communicare, quando sint et apud illos adulteri et fraudatores qui teneantur idololatriae crimine, secundum Apostolum dicentem (Ephes. V): Hoc enim scitote intelligentes, quia omnis fornicator, aut immundus, aut fraudator, quod est idololatria, non habet haereditatem in regno Christi et Dei; et iterum: Mortificate itaque membra vestra quae sunt super terram, exponentes fornicationem, immunditiam, et [Col. 0464C] concupiscentiam malam, et avaritiam quae est idolorum servitus (Colloss. III). Quaero ergo quis peccet gravius, qui nesciens in haeresim incurrerit, an qui sciens ab avaritia, id est ab idololatria non recesserit? Secundum quidem illam regulam, qua peccata scientium peccatis ignorantiae praeponuntur, avarus cum scientia vincit in scelere haereticum nescientem. Sed ne forte hoc fiat, facit in haeresi sceleris ipsius magnitudo, quod facit in avaritia scientis admissio, ut haereticus nesciens avaro scienti coaequetur. Exustionem quoque divinorum eloquiorum, quam mihi persuadere, si posses, obtentu apud te obtinendae pacis conatus fuisti, sicut clericos parochiae tuae eodem obtentu per irregularem subscriptionem tecum connexuisti. Legimus quippe esse os cordis, [Col. 0464D] sicut et os corporis. De ore enim cordis scriptum est: Labia dolosa in corde, et corde locuti sunt (Psal. XI); et juxta evangelicam veritatem: De corde exeunt cogitationes malae, homicidia, perjuria, falsa testimonia (Matth. XI), et reliqua quae ex ore cordis ad aliorum procedunt notitiam per os corporis. Et legimus deliberationem voluntatis esse perfectionem operis, dicente Domino: Qui viderit mulierem ad concupiscendum eam, jam moechatus est eam in corde suo (Matth. V), et ad discipulos suos: Posui, inquit vos, ut eatis et fructum afferatis (Joan. XV). Eatis, inquit Gregorius, volendo, fructum afferatis operando. Eatis enim volendo dixi, quia velle aliquid facere jam mente ire est. Et tu adeo ex deliberatione voluntatis pervenisti ad operationem sermonis, [Col. 0465A] ut mortiferum ad bibendum mihi propinares, scilicet ut eloquia sacra gratia tui incenderem, nisi mihi ille adesset qui in se credentibus repromisit dicens: Si mortiferum quid biberint, non eos nocebit (Marc. XVI). Dum pestiferas, inquit beatus Gregorius, suasiones audiunt, sed tamen ad operationem pravam minime pertrahuntur, mortiferum quidem est quod bibunt, sed non eis nocebit. Et licet me Deus hinc gratia sua servaverit, tu tamen, nisi poenitueris, studii tui lues judicium. Tardius, inquit beatus Gregorius (Pastor. III, admon. 33), peccatum solvitur, quod et per consilium solidatur: nisi enim mens omnimodo aeterna despiceret, in culpa ex judicio non periret. Hinc est quod per prophetam Dominus non tam praecipitationum prava, quam delictorum [Col. 0465B] studia reprehendit dicens: Ne forte egrediatur ut ignis indignatio mea, et succendatur, et non sit qui exstinguat propter malitiam studiorum vestrorum (Jer. IV). Hinc iterum iratus dicit: Visitabo super vos juxta fructum studiorum vestrorum (Jer. XXI). Quoniam igitur a peccatis aliis differunt peccata quae per consilium perpetrantur, non tam prava facta Dominus, quam studia pravitatis insequitur. In factis enim saepe infirmitate, saepe negligentia, in studiis vero malitiosa semper intentione peccatur. Hinc ergo colligant qui in culpa se etiam per consilium ligant, qua quandoque ultione feriendi sunt, qui nunc pravorum non socii, sed principes fiunt. Schisma nihilominus, quo te a tibi commissis separaturum monstrasti, nisi tectum subscriberent, [Col. 0465C] quos tecum subscribentes a nobis, qui ea quae tibi et ecclesiae tibi commissae, de evangelica veritate, et apostolica auctoritate, atque canonica institutione direxi, servamus, imo ab Ecclesia catholica, quae illa servat et irrefragabiliter omnes servare docet. Ut quoniam me ex merito meo despicis, ex beati Augustini verbis de Scripturae sacrae auctoritate docentis agnoscas quam grave peccatum sit idololatria, quod ex ambitu altitudinis admisisse videris, et quia gravius est incensio divinorum eloquiorum, ad quod me quantum ex te fuit traduxisti, et quoniam gravissimum sit peccatum schisma, quo te a fraterna nostra unanimitate per tuam perniciosam subscriptionem separasti, si in eo, quod absit, permanere delegeris: et si forte his subscripsisti, quae evangelicae [Col. 0465D] veritati et apostolicae auctoritati contraria, et decretis sanctorum conciliorum, quae universalis Ecclesiae probavit assensus, et apostolicae sedis confirmavit auctoritas, inveniuntur adversa. Ait enim idem beatus Augustinus loquens ad Donatistas, imo contra Donatistas schismaticos per carnis praesentiam, sicut tibi nunc loqui creditur per litterarum suarum doctrinam, et quae mori nunquam potuit charitatem: velut ipse de Cypriano dicit (lib. V de Bapt., c. 17): Praesens est, inquiens, non solum per litteras suas, sed etiam per ipsam, quae in illo maxime viguit et mori nunquam potuit, charitatem. Quique te cum praefatis alloquens (lib. II de Bapt., cap. 6): Quare, inquit, vos, non dico ab innocentibus, [Col. 0466A] quod probatur, sed ab ipsis, quod non probatur, traditoribus separastis? An, ut dicere coeperam, graviora sunt crimina traditorum, quam schismaticorum? Non afferamus stateras dolosas ubi appendamus quod volumus, et quomodo volumus, pro arbitrio nostro dicentes, hoc grave, hoc leve est: sed afferamus divinam stateram de Scripturis sanctis, tanquam de thesauris Dominicis, et in illa quid sit gravius appendamus, imo non appendamus, sed a Domino appensa recognoscamus. Tempore illo, quo Dominus (Exod. XXXII) priora delicta recentibus poenarum exemplis cavenda monstravit, et idolum fabricatum atque adoratum est, et propheticus liber ira regis contemptoris incensus (Jer. XXXVI), et schisma attentatum, idololatria gladio punita est, exustio [Col. 0466B] libri bellica caede et peregrina captivitate, schisma hiatu terrae sepultis auctoribus vivis, et caeteris coelesti igne consumptis. Quis jam dubitaverit hoc esse sceleratius commissum, quod est gravius vindicatum? De eo quod in tua subscriptione misisti, ut tecum subscribentes: Solliciti servare unitatem spiritus in vinculo pacis, hac tecum pace potiantur (Num. XVI), in eodem libro dicit ad Donatistas (lib. II de Bapt., cap. 6): Quare non communicatis ecclesiis, quibus epistolas apostolicas missas tenetis et legitis, et secundum ipsas vos vivere dicitis? Et post pauca, quae studio brevitatis praetereo, et lector ibidem ex ordine poterit invenire: Hos, inquit, omnes catholica unitas materno sinu complectitur, invicem onera sua portantes, et studentes [Col. 0466C] servare unitatem spiritus in vinculo pacis, donec alteris eorum, si quid aliter sapiebant, Dominus revelaret. De hoc autem, quod quasi ex verbis Leonis subjunxisti (Ephes. IV): Si aliqui secus nolentes fieri socii hujus disciplinae, nec habeantur participes communionis nostrae, conferantur verba tua cum verbis Leonis in capitulo ubi haec dicit, et junctim legantur, sicut ibi habentur (epist. 1, c. 5): Hoc itaque admonitio nostra denuntiat quod si quis fratrum contra haec constituta venire tentaverit, et prohibita fuerit ausus admittere, a suo se noverit officio submovendum, nec communionis nostrae futurum esse consortem, qui socius esse noluit disciplinae. Ne quid vero sit quod praetermissum a nobis forte credatur: Omnia decretalia constituta, tam [Col. 0466D] beatae recordationis Innocentii, quam omnium decessorum nostrorum, quae de ecclesiasticis ordinibus, et canonum promulgata sunt disciplinis, ita a vestra dilectione custodiri debere mandamus, ut si quis in illa commiserit, veniam sibi deinceps noverit denegari. Haec est integritas capituli beati Leonis. Intueamur ergo, si disciplina discenda tuis a te proposita, disciplinae, quam sequendam Leo docuit, aequa sorte conveniat, aut si tua doctrina ab illius doctrina discordet, et judicet coelum ac terra quae potius sit sequenda, tua disciplina, an Leonis doctrina. Et cum idem Leo dicat: Nec communionis nostrae esse consortem, qui socius esse noluit disciplinae, discernendum est, cujus communionem, [Col. 0467A] illius cum universali Ecclesia, an tuam oppidani episcopi cum tuis complicibus debeat catholicus quisque eligere, praesertim cum idem Leo dicat: Si quis in decretalia constituta tam beatae recordationis Innocentii, quam omnium decessorum suorum, quae de ecclesiasticis ordinibus, et canonum promulgata sunt disciplinis commiserit, veniam sibi deinceps noverit denegari. In quae decretalia constituta te manisfestum est commisisse, sicut et in scriptis semel et secundo a me tibi directis ostenditur, et ecce jam tertio in hoc scripto supra monstratur: a quorum disciplina, imo a catholica Ecclesia, cujus exstitere rectores, hac subscriptione tua te separasti, si, ut praedictum est, et semper dicendum est, a te subscripta eisdem constitutis esse inveniuntur [Col. 0467B] adversa. Quapropter adhuc etiam tria tibi ex verbis beati Augustini catholicae Ecclesiae doctoris eximii proponenda proposui, praeponens his tribus beati Cypriani sententiam, a beato Augustino favorabiliter collaudatam (epist. 73, ad Jubajanum in fine), et ab omnibus catholicis ac pie viventibus acceptandam. Servatur, inquit beatus Cyprianus (lib. IV de Bapt., cap. 7), a nobis patienter et leniter charitas animi, honor collegii, vinculum fidei, concordia sacerdotii. Haec, inquit Augustinus, verba Cypriani sunt. An forte invidia et malevola dissensio parvum malum est? Quomodo ergo isti erant in unitate, qui non erant in pace? Vox enim non mea, aut alicujus hominis, sed ipsius Domini, nec per homines, sed per angelos sonuit Christo nato: Gloria in [Col. 0467C] excelsis Deo, et in terra pax hominibus bonae voluntatis (Luc. II). Quod utique nato in terris Christo non sonaret ore angelico, nisi Deus hoc vellet intelligi, eos esse in unitate corporis Christi, qui sunt in pace Christi, eos autem esse in pace Christi, qui sunt bonae voluntatis. Porro sicut in benevolentia bona voluntas, sic in malevolentia mala voluntas est. Jam vero ipsa invidia, quae non potest esse nisi malevola, quantum malum est? Non quaeramus alios testes, sufficit nobis ipse Cyprianus, per quem tam multa de zelo et livore Dominus veracissima intonuit, et salubria praecepit. Legamus ergo Epistolam Cypriani de zelo et livore, et videamus quantum malum sit invidere melioribus, cujus mali originem ab ipso diabolo exstitisse memorabiliter [Col. 0467D] docet. Zelare, inquit, quod bonum videas, et invidere melioribus, leve apud quosdam et modicum crimen videtur, fratres dilectissimi. Deinde paulo post, cum ejus mali caput atque originem quaereret: Hinc diabolus, inquit, inter initia statim mundi, et periit primus et perdidit. Et paulo post: Quale malum est, inquit, fratres, quo angelus cecidit, quo circumveniri et subverti alta illa et praeclara sublimitas potuit, quo deceptus est ipse qui decepit? Exinde invidia grassatur in terris, dum livore periturus magistro perditionis obsequitur, dum diabolum qui zelat imitatur, sicut scriptum est: Invidia autem diaboli mors intravit in orbem terrarum (Sap. II). Imitantur ergo illum qui sunt ex parte [Col. 0468A] ejus. Haec idcirco tribus promissis de verbis beati Augustini a me tibi proponendis praeposui, quoniam zelo et furore illa perniciosa ligamenta, de quibus agitur, te egisse, et hanc contra sacras regulas subscriptionem adinvenisse veraciter credimus. Quapropter necessarium duxi primum quidem tibi ostendere, quia in sola catholica, unitate per haereses vel schismata non divisa, vera sunt ligamenta, ut vera sunt sacramenta. Puto me, inquit beatus Augustinus (lib. VII de Bapt., c. 51), non temere dicere, alios ita esse in domo Dei, ut ipsi etiam sint eadem domus Dei, quae dicitur aedificari super petram, quae unica columba appellatur, quae sponsa pulchra sine macula et ruga, et hortus conclusus, fons signatus, puteus aquae vivae, paradisus cum fructu pomorum: quae domus etiam [Col. 0468B] claves accepit, ac potestatem solvendi et ligandi. Hanc domum si quis corripientem corrigentemque contempserit, sit tibi, inquit, tanquam ethnicus et publicanus. Et sciendum nobis est, quia praeposita regula corripiendi data huic domui Dei, videlicet catholicae Ecclesiae, haec sententia si contempta fuerit, subditur: Sit tibi, inquit, tanquam ethnicus et publicanus (Matth. XVIII). Secundum autem capitulum, contra injustam obligationem innoxiorum a te patratam, quasi specialiter de hoc facto loquentis, et te una cum eis quos alloquebatur computantis, ex verbis ejusdem doctoris magnifici tibi propono, dicentis (D. Aug. l. II de Bapt., c. 6): Si tunc in illos quos arguebatis vera diceretis, causam vestram unitati orbis terrarum persuasissetis, ut vobis retentis [Col. 0468C] illi excluderentur. Quod si conati estis facere, et non obtinuistis, innocens orbis terrarum qui judicibus ecclesiasticis potius quam victis litigatoribus credidit. Si autem noluistis agere causam vestram, innocens est orbis terrarum qui damnare non potuit inauditos. Quare ergo vos ab innocentibus separastis? Sacrilegium schismatis vestri defendere non valetis. Spiritales autem, sive ad hoc ipsum pio studio proficientes, non eunt foras, quia et cum aliqua vel perversitate vel necessitate hominum videntur expelli, ibi magis probant quam intus permaneant, cum adversus Ecclesiam nullatenus eriguntur, sed in solida unitatis petra fortissimo charitatis robore radicantur. Ad hoc enim pertinet quod in illo Abrahae sacrificio dicitur: Aves autem non divisit [Col. 0468D] (Gen. XV), videlicet quia se ab unitate spiritales non praecidunt. Quo contra Antiochenum concilium de his, qui se a ministerio ecclesiastico subtrahunt, et seorsum colligunt, seque ab unitate dividunt, dicit (conc. Antioch., can. 5): Si quis presbyter aut diaconus, episcopum proprium contemnens, se ab Ecclesia sequestraverit, et seorsum colligens altare constituerit, et commonenti episcopo non acquieverit, nec consentire vel obedire voluerit semel et iterum convocanti, hic damnatus omnimodo nec ultra remedium consequatur: quia suam recipere non poterit dignitatem. Quod si Ecclesiam conturbare et sollicitare perstiterit, tanquam seditiosus per potestates exteras opprimatur. Et Carthaginense concilium [Col. 0469A] (can. 11): Si quis presbyter a praeposito suo correptus fuerit, debet utique apud vicinos episcopos conqueri, ut ab ipsis ejus causa possit audiri, ac per ipsos suo episcopo reconcilari: quod nisi fecerit, sed superbia, quod absit, inflatus secernendum se ab episcopi sui communione duxerit, aut separatim cum aliquibus schisma faciens sacrificium Deo obtulerit, anathema habeat, et locum amittat: si querimoniam justam adversus episcopum non habuerit, inquirendum erit. Secundum hoc capitulum, simul cum nono capitulo Antiocheni concilii, comministri Ecclesiae Laudunensis absque schismate et rebellione, juxta temporis angustiam et imminens periculum, innocenter injuriam passi episcopum metropolitanum adierunt, et ideo, sicut supra ostendi, [Col. 0469B] in communione ecclesiastica restitui et permanere debuerunt. Unde Carthaginense concilium de irregulariter judicantibus, et injuste judicatis, et de majoris auctoritatis judicibus: Placuit, inquit (can. 15), ut a quibuscunque judicibus ecclesiasticis ad alios judices ecclesiasticos ubi est major auctoritas fuerit provocatum, non eis obsit quorum fuerit soluta sententia, si convinci non potuerint, vel inimico animo judicasse, vel aliqua cupiditate aut gratia depravati. De episcopo autem, si forte schisma a sacris canonibus in Ecclesia fecerit, Africanum concilium dicit (can. 20): Circa eos sane, inquiens, qui fuerint concordes, non solum circa Ecclesiam Carthaginensem, scilicet metropolim, sed et circa omne sacerdotale consortium. Et post pauca: [Col. 0469C] Oportet ut quis universis fratribus ac toto concilio inhaeserit, non solum sua jure integro, sed et dioeceses possideat. At vero qui sibimet putant plebes suas sufficere fraterna dilectione contempta, non tantum dioeceses amittant, sed ut dixi etiam propriis publica careant auctoritate, ut rebelles. De a te autem separatis a communione catholica, sicut in petitione mihi a Laudunensi Ecclesia data continetur, scilicet parvulis in tua parochia causa injuriarum tuarum non baptizandis, et obeuntibus viatici muneris communione non reconciliandis, audi quid exinde ad remedium pertinens idem doctor catholicissimus et subtilissimarum rerum investigator, et gratia Dei inventor sagacissimus dicat (Aug., lib. IV de Bapt., cap. 22): Baptismi, inquiens, sane vicem [Col. 0469D] aliquando implere passionem, de latrone illo, cui non baptizato dictum est: Hodie mecum eris in paradiso (Luc. XXIII), non leve documentum idem beatus Cyprianus assumit. Quod etiam atque etiam considerans, invenio non tantum passionem pro nomine Christi id quod ex baptismo deerat posse supplere, sed etiam fidem conversionemque cordis, si forte ad celebrandum mysterium baptismi in angustiis temporum succurri non potest. Neque enim latro ille pro nomine Christi crucifixus est, sed pro meritis facinorum suorum: nec quia credidit passus est, sed dum pateretur credidit. Quantum itaque valeat etiam sine visibili baptismi sacramento quod ait Apostolus: Corde creditur ad justitiam, ore confessio fit ad [Col. 0470A] salutem (Rom. X), in illo latrone declaratum est. Sed tunc impletur invisibiliter, cum ministerium baptismi non contemptus religionis, sed articulus necessitatis excludit. Nam multo magis in Cornelio et in amicis ejus (Act. X), quam in illo latrone posset videri superfluum, ut aqua etiam tinguerentur, in quibus jam donum Spiritus sancti, quod nisi baptizatos alios accepisse sancta Scriptura testatur, certo quoque indicio, quod illis temporibus congruebat, cum linguis loquentibus eminuerat: baptizati sunt tamen, et in hoc facto apostolica exstat auctoritas. Usque adeo nemo debet, in quolibet provectu interioris hominis, si forte ante baptismum usque ad spiritalem intellectum pio corde profecerit, contemnere sacramentum, quod ministrorum [Col. 0470B] opere corporaliter adhibetur, sed per hoc Deus hominis consecrationem spiritaliter operatur. Nec ob aliud existimo baptizandi munus Joanni fuisse attributum, ita ut Joannis baptismus diceretur, nisi ut Dominus ipse qui dederat, cum servi baptismum non sprevisset accipere, dedicaret humilitatis viam, et quanti pendendum esset suum baptisma, quo ipse baptizaturus erat, tali facto apertissime declararet. Videbat enim, tanquam potentissimus medicus salutis aeternae, quorumdam non defuturum tumorem, qui cum intellectu veritatis et probabilibus moribus ita profecissent, ut multis baptizatis vita atque doctrina se praeponere minime dubitarent, supervacaneum sibi esse crederent baptizari quando ad illum mentis habitum se pervenisse sentirent ad quem multi [Col. 0470C] baptizati adhuc ascendere conarentur. (Ibid., c. 23.) Quid autem valeat et quid agat in homine corporaliter adhibita sanctificatio sacramenti, sine qua tamen latro ille non fuit, quia non ejus accipiendae voluntas defuit, sed non accipiendae necessitas affuit, difficile est dicere: nisi tamen plurimum valeret, non servi baptismum Dominus accepisset. Verum quia per se ipsa consideranda est, excepta salute hominis cui perficiendae adhibetur, satis indicat, quod et in malis, et in eis qui saeculo verbis non factis renuntiant, ipsa integra est, cum illi nisi corrigantur salutem habere non possint. Sicut autem in latrone, quia per necessitatem corporaliter defuit, perfecta salus est, quia per pietatem spiritaliter affuit, sic et cum ipsa praesto est, si per necessitatem desit quod latroni affuit, [Col. 0470D] perficitur salus. Quod traditum tenet universitas Ecclesiae, cum parvuli infantes baptizantur, qui certe nondum possunt corde credere ad justitiam, et ore confiteri ad salutem, quod latro potuit, quinetiam flendo et vagiendo, cum in eis mysterium celebratur, ipsis mysticis vocibus obstrepunt, et tamen nullus Christianorum dixerit eos inaniter baptizari. (Ibid., c. 24.) Et si quisquam quaerat in hac re auctoritatem divinam, quamquam quod universa tenet Ecclesia, nec conciliis institutum, sed semper retentum est, non nisi apostolica auctoritate traditum rectissime creditur, tamen veraciter conjicere possumus quid valeat in parvulis baptismi sacramencum ex circumcisione carnis, quam prior populus [Col. 0471A] accepit, quam priusquam acciperet justificatus est Abraham (Gen. XIX), sicut Cornelius etiam dono Spiritus sancti priusquam baptizaretur ditatus est (Act. X). Dicit tamen Apostolus de ipso (Rom. IV), Abraham signum accepit circumcisionis signaculum justitiae fidei, qui jam corde crediderat, et deputatum illi erat ad justitiam. Cur ergo ei praeceptum est, ut omnem deinceps infantem masculum octavo die circumcideret (Gen. XVII), qui nondum poterat corde credere ut ei deputaretur ad justitiam, nisi quia et ipsum per seipsum sacramentum multum valebat? Quod in filio Moysi per angelum manifestatum est (Exod. XIV), qui cum adhuc incircumcisus a matre ferretur, praesenti et evidenti periculo ut circumcideretur exactum est, et cum factum esset, [Col. 0471B] depulsa est pernicies. Sicut ergo in Abraham (Exod. IV) praecessit justitia fidei, et accessit circumcisio signaculum justitiae fidei, ita in Cornelio praecessit sanctificatio spiritalis in dono Spiritus sancti, et accessit sacramentum regenerationis in lavacro baptismi. Et sicut in Isaac (Gen. XXI), qui octavo suae nativitatis die circumcisus est, praecessit signaculum justitiae fidei et quoniam patris fidem imitatus est, secuta est in crescente ipsa justitia, cujus signaculum in infante praecesserat, ita in baptizatis infantibus praecedit regenerationis sacramentum, et si Christianam tenuerint pietatem, sequitur etiam in corde conversio, cujus mysterium praecessit in corpore. Et sicut in illo latrone quod ex baptismi sacramento defuerat, complevit Omnipotentis benignitas, [Col. 0471C] quia non superbia vel contemptu, sed necessitate defuerat: sic in infantibus qui baptizati moriuntur eadem gratia Omnipotentis implere credenda est, quod non ex impia voluntate, sed ex aetatis indigentia, nec corde credere ad justitiam possunt, nec ore confiteri ad salutem. Ideo cum pro eis alii respondent, ut impleatur erga eos celebratio sacramenti, valet utique ad eorum consecrationem, quia ipsi respondere non possunt: at si pro eo qui respondere potest alius respondeat, non itidem valet. Ex qua regula illud in Evangelio dictum est, quod omnes cum legitur naturaliter movet: Aetatem habet, ipse pro se loquatur (Joan. IX). (Cap. 25.) Quibus omnibus rebus ostenditur, aliud esse sacramentum baptismi, aliud conversionem cordis, sed salutem hominis [Col. 0471D] ex utroque compleri: nec si unum horum defuerit, ideo putare debemus consequens esse ut et alterum desit: quia et illud sine isto potest esse in infante, et hoc sine illo potuit esse in latrone, complente Deo sive in illo, sive in isto, quod non ex voluntate defuisset. Cum vero ex voluntate alterum horum defuerit, reatu hominem involvi. Et baptismus quidem potest inesse ubi conversio cordis defuerit: conversio autem cordis potest quidem inesse non percepto baptismo, sed contempto baptismo non potest. Neque enim ullo modo dicenda est conversio cordis ad Deum, cum Dei sacramentum contemnitur. Et quia sicut veridica est sententia Salvatoris nostri: Nisi quis renatus fuerit ex aqua et Spiritu [Col. 0472A] sancto non intrabit in regnum coelorum (Joan. III), scilicet aut invisibili gratia cum visibili sacramento, aut invisibili gratia sine visibili sacramento renatus, ita veridica est ejusdem Salvatoris nostri sententia, qua dicit: Nisi manducaveritis carnem Filii hominis et biberitis ejus sanguinem, non habebitis vitam in vobis (Joan. VI). Unde idem beatus Augustinus in sermone ad infantes ad altare accedentes de Sacramento: Dominus, inquit, Jesus Christus nos significavit, nos ad se pertinere voluit, mysterium pacis et unitatis nostrae in sua mensa consecravit: qui accipit mysterium unitatis, et non tenet vinculum pacis, non mysterium accipit pro se, sed testimonium contra se. Nulli est aliquatenus ambigendum tunc unumquemque fidelium corporis sanguinisque Dominici participem fieri, [Col. 0472B] quando in baptismate membrum corporis Christi efficitur, nec alienari ab illius panis calicisque consortio, etiam si antequam panem illum comedat, et calicem bibat, de hoc saeculo in unitate corporis Christi constitutus abscedat. Sacramenti quippe illius participatione ac beneficio non privatur, quando ipse hoc quod illud sacramentum significat invenitur. His autem, qui forte obeuntes viatici muneris communione reconciliari petierunt, sed impetrare non potuerunt, convenire posse videtur remedialis sententia ejusdem beati Augustini, quam laudans sensum beati Cypriani de his qui in unitate Ecclesiae dormierunt, et idcirco ab Ecclesiae muneribus non separati credebantur, dicit: Bene quidem praesumpsit quod charitas unitatis cooperire posset multitudinem [Col. 0472C] peccatorum. Et his concinens beatus Ambrosius in libro de morte Valentiniani inter alia dicit (post medium, versus finem): Non habet ergo gratiam quam poposcit? Et quia poposcit, accepit: et ubi illud est, Justus quacunque morte praeventus fuerit, anima ejus in requie erit? Solve igitur, pater sancte, munus servo tuo, quod Moyses dum in spiritu vidit, accepit, quod David quia ex revelatione cognovit, emeruit (Sap. IV). Solve, inquam, servo tuo Valentiniano munus quod concupivit, munus quod poposcit sanus, robustus, incolumis. Si affectus aegritudine distulisset, tamen non penitus a tua misericordia esset alienus, qui celeritate temporis esset non voluntate fraudatus. Solve ergo servo tuo munus tuae gratiae, quam ille nunquam negavit, qui ante diem [Col. 0472D] mortis templorum privilegia negavit insurgentibus quos revereri posset. Astabat virorum caterva gentilium, supplicabat senatus: non metuebat hominibus displicere, ut tibi soli placeret in Christo. Qui habuit spiritum tuum, quomodo non accepit gratiam tuam? Aut quia solemniter non sunt celebrata mysterial hoc movet? Ergo nec martyres si catechumeni fuerint coronentur? Non enim coronantur, si non initiantur. Quod si suo abluuntur sanguine, et hunc sua pietas abluit et voluntas. Et item idem in eodem libro (non longe a principio): Beatus plane qui ve, in senectute correxerit errorem: beatus qui vel sub ictu mortis animum avertit a vitiis. Beati enim quorum tecta sunt peccata (Psal. XXXI), quia scriptum [Col. 0473A] est: Desine a malo, et fac bonum, et inhabita in saeculum saeculi (Psal. XXXVI). Quicunque ergo desierit a peccatis, et fuerit ad meliora in quacunque conversus aetate, habebit superiorum indulgentiam peccatorum, quae fuerit vel poenitendi confessus affectu, vel corrigendi aversatus ingenio.



CAPUT XLVIII. De iis qui nimis amant sententiam suam usque ad schisma vel haeresim.

Ex his, frater, diligenter attende et perspicaciter collige, quia licet sicut in illo latrone (Luc. XXIII), quod ex baptismi sacramento et communicatione corporis et sanguinis Christi (quae sacramenta antequam Dominus in crucem ascenderet suis discipulis celebranda et sumenda cunctis fidelibus tradidit), defuerat, [Col. 0473B] complevit omnipotentis benignitas, quia non superbia vel contemptu, sed necessitate defuerat, et sicut parvulis naturali, id est alieno peccato obnoxiis, aliorum, id est patronorum fides pro eis respondentium in baptismate fit ad salutem, ita parvulis, quibus baptismum denegari jussisti, parentum vel patronorum corde credentium, et pro parvulis suis fideli verbo baptisma expetentium, sed non impetrantium, fides et fidelis postulatio prodesse potuerit, dono ejus, cujus Spiritus quo regeneratio fit ubi vult spirat, quia ipse habet in potestate cujus cor gratia suae visitationis illustret, sicut et in illis duobus, qui inter Septuaginta conscripti fuerunt a Moyse (Num. XI), ut ad tabernaculum Domini irent, et propagato ejus spiritu inter seniores computarentur, [Col. 0473C] et remanentes in castris prophetaverunt, et sicut ante baptismum in Cornelium et amicos ejus supervenit, et sicut secundum Africanum concilium et decreta Leonis, etiam signa petentium, et testes communionem postulantium, proficere ad salutem debere legitur, ita eisdem petentibus, licet non impetrantibus, communionem, quibus eam denegari jussisti, per viscera misericordiae Dei nostri, qui posuit tenebras latibulum suum, et cujus misericordiae nec modum possumus ponere, nec tempora diffinire, dicente Dei Spiritu per prophetam: Cum ingemueris, tunc salvus eris (Isa. III), quia apud Dominum misericordia et copiosa apud eum redemptio, ipsa ex desiderio fidelis postulatio, si non praescientia Dei ex retributione justitiae fuerunt in massa perditionis [Col. 0473D] humani generis relicti ad poenam, sed gratia Dei ex eadem massa praedestinati ad gloriam, prodesse valuerit. Tamen tu securus esse non potes, si aliqui sine eisdem sacramentis per tuam jussionem obierunt, ut non districte inde judicetur tua malignitas, quod in eis complere valuit Omnipotentis benignitas, si per dignos poenitentiae fructus ac profusas lacrymas veniam non obtinuerit tibi apud Deum vera humilitas; dicente Leone (epist. 59, ad Theodorum), et per eum catholica et apostolica Ecclesia: His, inquit, qui in tempore necessitatis, et in periculi urgentis instantia, praesidium poenitentiae et mox reconciliationis implorant, nec satisfactio interdicenda est, nec reconciliatio deneganda, quia misericordiae [Col. 0474A] Dei nec mensuras possumus ponere, nec tempora diffinire, apud quem nullas patitur veniae moras vera confessio, dicente Dei Spiritu per prophetam (Isa. XXX): Cum ingemueris, tunc salvus eris; et alibi: Dic tu iniquitates tuas prior, ut justificeris (Isa. XLIII); et iterum: Quia apud Dominum misericordia est, et copiosa apud Deum redemptio (Psal. CXXIX). In dispensandis itaque Dei donis non debemus esse difficiles, nec accusantum se gemitus lacrymasque negligere, cum ipsam poenitendi affectionem ex Dei credamus inspiratione conceptam, dicente Apostolo (II Tim. I): Ne forte det illis Deus poenitentiam, ut resipiscant a diaboli laqueis, a quo capti tenentur ad ipsius voluntatem. Et paulo post: Verum, ut dixi, etiam talium necessitati ita auxiliandum [Col. 0474B] est, ut actio illis poenitentiae, nec communionis gratia, si eam etiam amisso vocis officio per indicia integri sensus postulant, negetur. At si aliqua vi aegritudinis ita fuerint aggravati, ut quod paulo ante poscebant, sub praesentia sacerdotis significare non valeant, testimonia eis fidelium circumstantium prodesse debebunt, ut simul et poenitentiae et reconciliationis beneficium consequantur. Et Gregorius: Pastores Ecclesiae ei poenam debent amovere quam meruit, qui non erubuit confiteri quod fecit. Et sacri Nicaeni canones generaliter omni cuilibet in exitu posito, et poscenti sibi communionis gratiam tribui manifeste praecipiunt (can. 13). Tertium capitulum est de his qui nimis amando sententiam suam, vel invidendo melioribus, usque ad [Col. 0474C] praecidendae communionis, et condendi schismatis vel haeresis sacrilegium perveniunt. Unde idem doctor catholicus ac solertissimus dicit (August., lib. II de Bapt. cap. 4, 5): Hoc, inquiens, facit sanitas pacis, ut cum diutius aliqua obscuriora quaeruntur, et propter inveniendi difficultatem, diversas pariunt in fraterna disceptatione sententias, donec ad verum liquidum perveniatur, vinculum permaneat unitatis, ne in parte praecisa remaneat insanabile vulnus erroris. Et ideo plerumque doctioribus minus aliquid revelatur, ut eorum patiens et humilis charitas, in qua fructus major est, comprobetur, vel quomodo teneant unitatem, cum in rebus obscurioribus diversa sentiunt, vel quomodo accipiant veritatem, cum contra id quod sentiebant declaratam esse cognoscunt. [Col. 0474D] Quorum duorum manifestatum tenemus unum in beato Cypriano, id est, quomodo tenuerit unitatem cum eis a quibus diversum sentiebat. Ait enim: Neminem judicantes, aut a jure communionis aliquem si diversum senserit amoventes. Alterum autem, id est, quomodo accipere potuerit veritatem contra id quod sentiebat inventam, et si litterae tacent, merita clamant; si epistola non invenitur, corona testatur; si concilium non judicat episcoporum, consortium indicat angelorum. Non enim parvum documentum est pacatissimae animae, in ea unitate martyrium meruisse, unde se diversum sentiens noluit separare. Homines enim sumus. Unde aliquid aliter sapere quam se res habet, humana [Col. 0475A] tentatio est: nimis autem amando sententiam suam, vel invidendo mulieribus, usque ad praecidendae communionis et condendi schismatis vel haeresis sacrilegium pervenire, diabolica praesumptio est: in nullo autem aliter sapere quam se res habet, angelica perfectio est. Quia itaque homines sumus, sed spe angeli sumus, quibus aequales in resurrectione futuri sumus (Matth. XXII), quandiu non habemus perfectionem angeli, non habeamus praesumptionem diaboli. Ideo dicit Apostolus: Tentatio vos non apprehendat, nisi humana (I Cor. X). Humanum est ergo aliquid aliter sapere. Propterea dicit alio loco: Quotquot ergo perfecti hoc sapiamus. Et si quid aliter sapitis, hoc quoque vobis Deus revelabit (Philip. III). Quibus autem revelat cum voluerit, sive in hac vita, [Col. 0475B] sive post hanc vitam, nisi ambulantibus in viam pacis, et in nullam praecisionem deviantibus? Non quales isti sunt, qui viam pacis non agnoverunt, nec propter aliud unitatis vinculum diruperunt. Ideoque Apostolus cum dixisset (Ephes. IV), Et si quid aliter sapitis, hoc quoque vobis Deus revelavit, ne putarent praeter viam pacis quod aliter sapiebant sibi posse revelari, continuo addidit (I Cor. XIII): Verumtamen in quod pervenimus, in eo ambulemus. In quo ambulans Cyprianus perseverantissima tolerantia, ne fuso sanguine, sed in unitate non fuso, quia si traderet corpus suum ut arderet, et non haberet charitatem, nihil ei prodesset, per martyrii confessionem pervenit ad angelicam lucem: ut si non antea, ibi certe revelatum agnosceret, quod [Col. 0475C] cum aliter saperet, sententiam diversae opinionis vinculo non praeposuit unitatis. Quod autem adjungit Cyprianus et dicit (lib. V de Bapt. c. 3): Non tamen quia aliquando erratum est, ideo semper errandum est, cum magis sapientibus et Deum timentibus congruat, patefactae et perspectae veritati libenter atque incunctanter obsequi, quam pertinaciter atque obstinate contra fratres et consacerdotes pro haereticis reluctari, verissime dicit, nec alteri potius quam sibi adversatur qui resistit apertissimae veritati. Primatus autem non est nisi in sancta conversatione et vita bona, quo pertinent omnes, ex quibus tanquam membris constat illa sponsa non habens maculam neque rugam, et illa columba inter multorum corvorum improbitatem gemens. Nisi [Col. 0475D] forte cum Esau propter lenticulae concupiscentiam primatum perdiderit, tenere primatum arbitrandi sunt fraudatores, raptores, feneratores, invidi, ebriosi, et caeteri hujusmodi, quales in Ecclesia sui temporis etiam per litteras Cyprianus ingemuit. Quapropter aut quod est tenere Ecclesiam, non hoc est in divinis tenere primatum, aut si omnis qui tenet Ecclesiam, etiam primatum tenet, omnes illi iniqui Ecclesiam non tenent, qui tamen intus videntur, et baptismum dare et habere a nullo nostrum negantur. Nam eos primatum in divinis habere quis dicat, nisi qui nihil divinum sapit? Et foris quidem, id est in haeresi vel schismate nec ligari aliquid potest nec solvi, ubi non sit qui aut [Col. 0476A] ugare possit aut solvere. Sed solvitur qui cum columba fecerit pacem, et ligatur qui cum columba non habet pacem, sive aperte foris sit, sive intus esse videatur. Dathan vero et Abiron (Num. XVI), qui sibi sacrificandi licentiam usurpare conati sunt contra unitatem populi Dei, et filii Aaron, qui alienum ignem altari imposuerunt, novimus quod impune non fecerint: nec nos alia scelera dicimus impunita remanere, nisi se tales correxerint, si patientia Dei ad poenitentiam adducens tempus corrigendi largitur. (Aug., lib. III de Bapt., c. 16.) Spiritus autem sanctus, qui in sola catholica per manus impositionem dari dicitur, nimirum hoc intelligi majores nostri voluerunt quod Apostolus ait: Quoniam charitas Dei diffusa est in cordibus nostris [Col. 0476B] per Spiritum sanctum qui datus est nobis (Rom. V) Ipse est enim charitas, quam non habent qui ab Ecclesiae catholicae communione praecisi sunt, ac per hoc etiam si linguis hominum et angelorum loquantur, si sciant omnia sacramenta, et omnem scientiam, et si habeant omnem prophetiam et omnem fidem, ita ut montes transferant, et distribuant omnia sua pauperibus, et tradant corpus suum ut ardeant, nihil eis prodest. Non autem habet Dei charitatem qui Ecclesiae non diligit unitatem: ac per hoc recte intelligitur dici, non accipi nisi in catholica Spiritus sanctus. Neque enim temporalibus et sensibilibus miraculis attestantibus per manus impositionem modo datur Spiritus sanctus (Act. VIII), sicut antea dabatur ad commendationem rudis fidei, et Ecclesiae [Col. 0476C] primordia dilatanda. Quis enim nunc hoc exspectat, ut in quibus manus ad accipiendum Spiritum sanctum imponitur, repente incipiant linguis loqui? Sed invisibiliter et latenter intelligitur pro vinculo pacis eorum cordibus divina charitas inspirari, ut possint dicere: Quoniam charitas Dei diffusa est in cordibus nostris per Spiritum sanctum qui datus est nobis (Rom. V). Multae autem sunt operationes Spiritus sancti, quas idem Apostolus, cum quodam loco quantum sufficere arbitratus est commemorasset, ita conclusit: Omnia autem haec operatur unus atque idem Spiritus dividens unicuique pro ut vult (I Cor. XII). Cum ergo aliud sit sacramentum, quod habere etiam Simon Magus potuit (Act. VIII), aliud operatio Spiritus, quae in malis etiam hominibus fieri solet, sicut [Col. 0476D] Saul habuit prophetiam (I Reg. XII): aliud operatio ejusdem Spiritus, quam non nisi boni habere possunt, sicut est finis praecepti charitas de corde puro, et conscientia bona, et fide non ficta (I Tim. I), quodlibet haeretici et schismatici accipiant, charitas quae cooperit multitudinem peccatorum (I Petr. IV), proprium donum est catholicae unitatis et pacis, nec est in omnibus, quia nec ejus sunt omnes, sicut suo loco videbimus. Praeter ipsam tamen esse illa charitas non potest, sine qua caetera, etiamsi agnosci et approbari possunt, prodesse tamen et liberare non possunt. Et sanctus Gregorius in libro Moralium (lib. XVIII, c. 14): Conflationis ignis, qui extra catholicam toleratur Ecclesiam, quam nullius [Col. 0477A] omnino virtutis sit, Paulus apostolus insinuat dicens: Si tradidero corpus meum ut ardeat, charitatem autem non habeam, nihil mihi prodest (I Cor. XXXIII). Alii quippe prava de Deo sentiunt, alii recta de auctore tenent, sed unitatem cum fratribus non tenent: illi errore fidei, isti vero schismatis perpetratione divisi sunt. Unde et in ipsa prima parte Decalogi utrarumque partium culpae reprimuntur, cum divina voce dicitur: Diliges Dominum Deum tuum ex toto corde tuo, et ex tota anima tua, et ex tota virtute tua (Deut. VI), atque mox subditur, Diliges proximum tuum sicut teipsum. Qui enim de Deo perversa sentit, liquet profecto quia Deum non diligit. Qui vero de Deo recta sentiens a sanctae Ecclesiae unitate divisus est, constat quia proximum non amat, quem habere [Col. 0477B] socium recusat. Quisquis ergo ab hac unitate matris Ecclesiae, sive per haeresim de Deo perversa sentiendo, seu errore schismatis proximum non diligendo, dividitur, charitatis hujus gratia privatur, de qua hoc quod praemisimus Paulus dicit: Si tradidero corpus meum ut ardeat, charitatem autem non habeam, nihil mihi prodest (I Cor. XIII); ac si aperta voce diceret, extra locum suum conflationis mihi ignis adhibitus tormento me cruciat, mundatione non purgat. Hunc omnes sanctae pacis amatores summo studio locum quaerunt, hunc quaerentes inveniunt, hunc invenientes tenent, scientes peccatorum remissio, vel ubi, vel quando, vel qualibus detur. Ubi quippe, nisi in catholicae matris sinu? Quando, nisi ante venturi exitus diem? quia ecce [Col. 0477C] nunc tempus acceptabile, ecce nunc dies salutis. Et: Quaerite Dominum dum inveniri potest, invocate eum dum prope est. Qualibus, nisi conversis, qui ad parvulorum imitationem magistra humilitate formantur, quibus dicitur: Sinite parvulos venire ad me: talium est enim regnum coelorum (II Cor. VI); et: Nisi conversi fueritis, et efficiamini sicut parvuli, non intrabitis in regnum coelorum (Isa. LV). Et in decretis apostolicae sedis, quando Vigilius ex apostolico, post multa et terribilia praestita sacramenta in haeresim lapsus Constantinopoli detinebatur, ab Ecclesiae Romanae catholicis clericis Joanni schismatico presbytero directis, quae ipsa sancta Romana Ecclesia inter catholicas regulas retinet, inter alia scriptum est: Sic semper habuit omnis Ecclesia, [Col. 0477D] quia qui in una communione consentiunt, uno dogmate, una charitate, uno tenentur assensu. Sicut enim communio et ex omnibus offerentibus una fit, et una redit in omnibus, non parte corporea, sed virtute divina: sic unanimitas per omnes illic communicantes excurrit. Nam si non est unius consensionis signum una communio, quid erit quod ad confitendam per omnem Ecclesiae consonantiam mystice celebretur? Nec nobis jam dicas (Matth. XIX): Ergo si criminosus sit sacerdos, crimen redundat in populos. Aliud est enim quod committitur, aliud quod etiam praedicatur. Privatum est quod ab unoquoque committitur: commune vero fit Ecclesiae quod publice praedicatur, tantorumque sacerdotum [Col. 0478A] manu subscribitur. Et sicut tu absolvi non potes si contraria ore praedices, contraria uno eodemque tempore manu subscribas: sic ipsa omnium vestrum collectio absolvi non potest si contraria dicat et contraria faciat; id est, si communicet sacerdoti, a cujus praedicatione et subscriptione dissentit. Sicut enim os tuum et manus tua unius ejusdemque corporis membra sunt, ita unius ejusdemque Ecclesiae membra sunt sacerdotes et populus, sive cum catholicis catholicus, sive cum non fidelibus infidelis. Inde est enim quod a Domino in finem saeculi colligi jubentur zizania et alligari fasciculos ad comburendum (Matth. XIII). Hinc est quod sancto propheta Ezechiele testante: Si sacerdos non distinxerit populo, ipse quidem populus in suo peccato [Col. 0478B] morietur, animam tamen ejus de manu sacerdotis inquirit (Ezech. III), non ait, quia extra peccatum populus est non morietur, sed quia in suo peccato morietur, sed populus quidem pro seipso tantum, sacerdos vero etiam pro populo. Hinc est: Si caeco caecus ducatum praebeat, non ipse qui ducatum praebet solus, sed ambo in foveam cadunt (Matth. XV). Et item in eisdem decretis, Schismaticus enim et haereticus populus schismatico et haeretico sacerdoti communicans, sicut universa Dei semper tenuit et tenet Ecclesia, schismaticus et haereticus in regnum Dei intrare non possunt, sed pars ejus est in gehenna. Cessa igitur talia praedicare, quae scelus sit cogitare: cessa vastare gregem Christi, ne sicut et ipse negare non potes, super tuum caput [Col. 0478C] sit illius populi universi perditio. Quod quidem tibi perfectae damnationis est causa, illos vero absolvere omnino non poterit. Et item ibi, quod et in alio loco istius ipsius opusculi posui: Quisquis assentit principi schismatis, schismaticus esse negare non poterit. Quod si et omnes sacerdotes et mundus assentiat, damnatio consentientes involvit, non praevaricationem consensus absolvit. Non enim crimen minuitur sed accrescit, cum generale fit ex privato. Hoc enim Deus omnium indicavit, qui mundum peccantem generali diluvio interemit. Sed quid miseri facietis, quia qui illum et praedixit et fecit, ipse ignis diluvium nunc minatur, ipse gehennae sine fine tormenta? Sicut enim justos in aeternam vitam praedixit ituros, sic impios aeterno [Col. 0478D] damnandos interitu, ut sicut non potest finiri beatitudo justorum, sic nec impiorum tormenta finiantur. Haec haereticis schismaticisque sunt: et quia quidquid nunc gerit Ecclesia, mystice typus est futurorum, si gustabunt de pane coelesti, id est de suavitate divina gehennae participes, damnatio est schismaticis et haereticis corporis Christi communio. Et sanctus Augustinus in epistola concilii Africani ad Donatistas: Quisquis, inquit (August., epist. 152), a catholica Ecclesia fuerit separatus, quantumlibet laudabiliter se vivere existimet, hoc solo scelere quod a Christi unitate disjunctus est non habebit vitam, sed ira Dei manet super eum. Quisquis autem in hac Ecclesia bene vixerit, nihil [Col. 0479A] ei praejudicant aliena peccata, quia unusquisque in ea proprium portabit, sicut Apostolus dicit: Et quicunque in ea corpus Christi manducaverit indigne, judicium sibi manducat et bibit (I Cor. XI): cum enim dicit judicium sibi manducat, satis ostendit quia non alteri judicium manducat, sed sibi: quia communio malorum non maculat aliquem participatione sacramentorum, sed consensione factorum. Nam si in factis malis non eis quisque consentiat, portat malus causam suam et personam suam, nec praejudicat alteri, quem in consentione mali operis socium non habet criminis. Et Prosper in libro Sententiarum: Escam vitae accipit, aeternitatis poculum bibit, qui in Christo manet, et cujus Christus habitator est. Nam qui discordat a [Col. 0479B] Christo, nec carnem Christi manducat, nec sanguinem bibit, etiamsi tantae rei sacramentum ad judicium suae praesumptionis quotidie indifferenter accipiat. Audis, frater, quia nimis amando quis sententiam suam, vel invidendo melioribus, ad sacrilegium schismatis pervenit; audis, quia non in schismate, nec nisi in unitate Ecclesiae est primatus; audis, quia non in schismate, et nonnisi in Ecclesiae unitate vera sunt ligamenta, in qua vera et ad salutem pertinentia sunt sacramenta; audis quia non in schismate, et non nisi in unitate Ecclesiae datur vel accipitur Spiritus sanctus, per quem diffunditur charitas in cordibus nostris; audis quia illis, qui non sunt in unitate pacis ecclesiasticae, si gustant de pane coelesti, est perfecta [Col. 0479C] damnatio corporis Christi communicatio. Depone ergo tumorem cordis tui, et pertinaciam contumacis animi tui: et nimium amando sententiam tuam, noli te praecidere ab illa charitatis compage, in qua omnia sacramenta ecclesiastica catholice percepisti, et in qua idcirco es ordinatus episcopus, ut in ea permaneres, et alios in ea permanere fide et operibus, exemplis et verbis doceres. Denique unde oriantur schismata, idem catholicus doctor dicit (August., de Bapt., lib. I, cap. 11 et cap. 15): Origo et pertinacia schismatis nulla est alia, nisi odium fratris, et Ecclesia non prius carnales, vel animales, et postea spiritales habuit, sed in ipsa sorte mortalitatis nostrae, ex quo de Adam nascimur, [Col. 0479D] non est prius quod spiritale, sed quod animale, postea spiritale. Ex ipso autem animali sensu, quia homo animalis non percipit quae sunt Spiritus Dei, omnes dissensiones et schismata generantur. In quo sensu perseverantes Apostolus dicit ad Vetus Testamentum pertinere, id est ad terrenorum promissorum cupiditatem, in quibus quidem spiritalia figurantur, sed animalis homo non percipit quae sunt Spiritus Dei. Quocunque ergo tempore tales homines esse coeperint in hac vita, jam divinis pro saeculorum distributione sacramentis imbuti, adhuc tamen carnaliter sapiunt, et carnalia de Deo sive in hac vita, sive post hanc vitam sperent atque desiderent, animales sunt. Et item ex verbis beati Cypriani, ut partim et supra scripsi, quod [Col. 0480A] tibi necessarium est replicari, dicit (Cyprian., epist. 65, ad Antonianum): Ignosci enim potest simpliciter erranti, sicut de seipso dicit apostolus Paulus: Qui primum fui blasphemus, et persecutor, et injuriosus, sed misericordiam merui quia ignorans feci (I Tim. I). Post inspirationem vero et revelationem factam qui in eo quod erraverat perseverat, prudens et sciens sine venia ignorantiae peccat. Praesumptione enim atque obstinatione quadam nititur, cum ratione superetur. Hinc Augustinus (August., de Bapt., lib. IV, cap. 5): Hoc verissimum est, longe gravius esse peccatum ejus qui sciens quam ejus qui nesciens peccaverit. Et ideo vir sanctus Cyprianus, non solum doctus, sed etiam docibilis, quod in laude episcopi tamen designat Apostolus, [Col. 0480B] sic ipse intellexit ut diceret, etiam hoc in episcopo esse diligendum, non solum ut scienter doceat, sed etiam patienter discat. Docibilis autem ille est qui est ad discendi patientiam lenis et mitis. Oportet enim episcopos non tantum docere, sed et discere: quia et ille melius docet, qui quotidie crescit et proficit discendo meliora. His utique verbis satis indicat vir sanctus, et pia charitate praeditus, non esse metuendum sic ejus epistolas legere, ut si quid postea pluribus et diuturnioribus inquisitionibus compertum Ecclesia confirmavit, non ambigamus, quia sicut multa erant quae doctus Cyprianus doceret, sic erat et aliquid quod Cyprianus docibilis disceret. Haec, frater, auribus percipe, et mente intellige, et non dedigneris cum Cypriano et Augustino, [Col. 0480C] Apostolo praecipiente, docibilis esse episcopus, et quia si perseverare in obstinatione et praesumptione tua delegeris cum ratione supereris, prudens et sciens sine venia ignorantiae peccabis. Hinc enim psalmus dicit: Descendant in infernum viventes (Psal. LIV), id est labantur in peccatum scientes. Unde Leo ad Constantinopolitanos scribit dicens (epist. 25): Nam si vix in laicis tolerabilis videtur inscitia, tanto magis in eis qui praesunt nec excusatio est digna nec venia: maxime cum etiam defendere perversarum opinionum commenta praesumunt, et in consensum suum, aut terrore, aut gratia insanabiles quosque traducunt. Separentur hujusmodi a sanis membris corporis Christi, neque sibi catholica libertas infidelium jugum patiatur imponi. Revoca ergo [Col. 0480D] te a pertinacia tua, quoniam illi, quos in conventiculis tuis ad tecum subscribendum pellexisti vel coegisti, habent quidem excusationem, quoniam aut captivas manus sine cordis consensione timori dederunt, aut ignorantes quid agerent, palliata suasione tua de vinculo pacis et communione pacis tuae consensu etiam deliquerunt, aut forte scientes et illi et isti quiddam tibi exinde suggerere ausi non fuerunt. Unde beatus Gregorius: Nemo, inquit, amplius in Ecclesia nocet, quam qui perverse agens nomen vel ordinem sanctitatis habet. Delinquentem namque hunc redarguere nullus praesumit, et in exemplum culpa vehementer extenditur, quando pro reverentia ordinis peccator honoratur, quibus est facilior venia, [Col. 0481A] quoniam inest eis et levior culpa. Nam de his qui per ignorantiam peccaverunt traducti, sanctus Augustinus in supramemorato opere dicit (lib. I de Bapt., c. 2): Si quem forte, inquiens, coegerit extrema necessitas, ubi catholicum per quem accipiat non invenerit, et in animo pace catholica custodita, per aliquem extra unitatem catholicam positum acceperit quod erat in ipsa catholica unitate accepturus, si statim etiam de hac vita emigraverit, non eum nisi catholicum deputamus. Si autem fuerit a corporali morte liberatus, cum catholicae congregationi etiam praesentia corporali reddiderit, unde nunquam corde discesserat, non solum non improbamus quod fecit, sed etiam securissime verissimeque laudamus, quia praesentem Deum credidit [Col. 0481B] cordi suo, ubi unitatem servabat. De his autem qui scienter, sed causa timoris vel favoris, in hanc transgressionem ierunt, Leo ad Pulcheriam Augustam scribit (epist. 53): Sic utimur justitia commotionis, ut non amittamus remedia charitatis: quod sicut pietas vestra cognoscit non verbis solis promittitur, sed etiam factis docetur. Siquidem pene omnes, qui in consensum praesidentium, in illo Ephesino, non judicio sed latrocinio, aut traducti fuerant, aut coacti, rescindendo quod statuerant, et condemnando quod scripserant, perpetuam culpae abolitionem et apostolicae pacis gratiam sint adepti. Et in epistola ad Anatolium (epist. 42): Neque enim potest in aliquo benignitas nostra reprehendi, cum satisfacientes recipimus, quos doluimus esse deceptos. [Col. 0481C] Nec aspere igitur communionis nostrae gratia deneganda est, nec temere largienda: quia sicut plenum pietatis est oppressis charitatem Dominicam redhibere, ita justum est omnia perturbationis auctoribus imputari. Audite igitur et tu et illi, quos traduxisti, vel ad tecum subscribendum coegisti, admonitionem beati Augustini, qua eos de illis alloquens qui se ab unanimitate fraterna disciderunt, admonuit dicens (lib. II de Bapt., c. 10, 11): Videant, inquit, nihil sibi remansisse quod dicant, sed tamen remansisse quod faciant, ut pro factis eorum praeteritis sacrificium dilectionis offeratur placabili Deo, cujus unitatem nefario scelere diruperunt, cujus sacramentis tam diuturnas injurias irrogarunt. Misericors est enim et miserator Dominus, [Col. 0481D] longanimis, et multum misericors, et verax. Amplectantur in praesenti vita misericordem et longanimem, et timeant in futura veracem. Non vult enim mortem impii, quantum ut revertatur et vivat, quia sententiam inflectit adversus injurias irrogatas. Haec est nostra exhortatio. Propter hoc eos habemus inimicos, quia vera dicimus, quia tacere metuimus, quia cessare ab instantia quanta possumus formidamus, quia obtemperamus Apostolo dicenti: Praedica verbum, insta opportune, importune, argue, hortare, increpa (II Tim. IV), sed sicut Evangelium loquitur: Diligunt gloriam hominum magis quam Dei (Joan. XII), et reprehendi ad tempus timent, damnari in sempiternum non timent. Vident etiam ipsi [Col. 0482A] quid mali faciant, vident non esse quid omnino respondeant, sed nebulas imperitis ostendunt, cum ipsi vivi sorbeantur, id est scientes et agnoscentes intereant. Vident horrere homines et graviter detestari, quod etiam se ipsi in multa schismata diviserunt, et maxime in capite Africae et notissima civitate Carthagine, conati sunt resarcire dedecus pannorum suorum, putantes quod possent maximianistas auferre. Et post aliqua (ibid., c. 12 et 13): Urget eos undique veritas, vident se non habere quid respondeant, et putant se non habere quid faciant: quid loquantur non inveniunt, tacere non permittuntur, malunt perversis vocibus veritati reluctari, quam confessis erroribus paci restitui. Quis autem non intelligat quid in corde suo possint dicere? [Col. 0482B] Quid ergo facimus, inquiunt, de his quos jam rebaptizavimus? Et vos: Quid ergo faciemus de his quos jam traduximus, vel quid faciemus qui traducti sumus? Respondetur: Redite cum eis ad Ecclesiam, videlicet ad unanimitatem fraternam: medicamento pacis offerte curandos quos vulnerastis, vitae charitatis offerte suscitandos quos occidistis. Multum valet ad propitiandum Deum fraterna concordia. Si duobus ex vobis, ait Dominus, convenerit super terram, quidquid petieritis fiet vobis (Matth. XVIII). Si duobus hominibus, quanto magis duobus populis? Simul nos Domino prosternamus, participamini nobiscum unanimitatem, participemur vobiscum dolorem, et charitas cooperiet multitudinem peccatorum. Et beatus Gregorius in homilia Ezechielis dicit (hom. 7, in fine): [Col. 0482C] Perfectorum semper et virtutes et lacrymas ante mentis nostrae oculos ponamus, imitemur quae in illis aspicimus, ut dum coeperimus per incrementa crescere, possimus ab illo distincto examine mala quae fecimus velare. In assiduis enim fletibus, in quotidiana nostra poenitentia, habemus sacerdotem in coelis qui interpellat pro nobis, de quo etiam per Joannem dicitur: Si quis peccaverit, advocatum habemus apud Patrem Jesum Christum justum, et ipse est propitiatio pro peccatis nostris (I Joan. II). Ecce exsultat animus, cum advocati nostri potentiam audimus: sed exsultationem nostram iterum remordet timor, quia ipse qui nobis advocatus est dicitur justus. Nos enim causas injustitiae habemus. Justus vero advocatus injustas causas nullo modo suscipit, [Col. 0482D] nec verba dare pro injustitia consentit. Quid ergo agimus, charissimi fratres mei? Sed ecce occurrit animo quid agamus. Mala quae fecimus, et deseramus et accusemus. Scriptum est: Justus in principio accusator est sui (Prov. XVIII). Quilibet enim peccator conversus in fletibus jam justus esse inchoat cum coeperit accusare quod fecit. Cur enim justus non sit qui contra suam injustitiam jam per lacrymas saevit? Justus igitur advocatus noster justos nos defendit in judicio, quia et nosmetipsos et cognoscimus et accusamus injustos. Non ergo in fletibus, non in actibus nostris, sed in advocati nostri allegatione confidamus. Timeamus quod scriptum est: Filius malus ipse se justum dicit, exitum autem suum non [Col. 0483A] abluit, hoc est, ut Augustinus dicit, non excusat, non diluit, non defendit, Noli ergo, frater, te convertere, post auditas tot sacras auctoritates, et admonitiones, ac salubria tibi porrecta consilia, ad excusandas excusationes in peccatis, atque ad contumacem defensionem, cum nemo quaerat tuam damnationem, sed tuam correctionem, et coram Deo et hominibus salvationem. Et haec legens, quae tibi paterna devotione scribo, cum his etiam beati Gregorii non prolixam verborum numero, sed maximam ac pretiosam intelligentia, in mentis arcano reconde sententiam qua dicit: In verbis, inquiens, sacri eloquii iste debet studii nostri ordo servari, ut haec ideo cognoscamus, quatenus de iniquitate nostra compuncti, cognoscentes mala quae fecimus, vitemus ne [Col. 0483B] alia faciamus, et cum jam ex magno usu lacrymarum, de peccatorum remissione coeperit esse fiducia, per verba Dei quae intelligimus, ad vitam quoque et alios trahamus. Ad hoc enim intelligenda sunt, ut et nobis prosint, et intentione spirituali aliis conferantur.



CAPUT XLIX. Admonetur ut talentum intellectus, quod Dominus sibi gratuito dedit, non negligat.

Audiamus et obaudiamus beatum Apostolum secum nos admonentem: Non efficiamur inanis gloriae cupidi, invicem invidentes, invicem provocantes (Gal. V); et iterum nobis dicit: Videte quomodo caute ambuletis, non ut insipientes, sed ut sapientes: redimentes tempus, quoniam dies mali sunt (Ephes. V), et: Subjecti estote invicem in timore Christi (ibid.); et: [Col. 0483C] Alter alterius onera portate, et sic adimplebitis legem Christi (Gal. VI); et: Honore invicem praevenientes (Rom. XII). Dic frater ac fili, quid aliud a te exegi, postquam episcopus factus es, et divitias terrenas adeptus es, nisi ut Deum haberes placabilem, et episcopaliter vivens, et episcopalem habitudinem gerens, te hominibus faceres venerabilem? et pro quibus me contra te commovi, nisi quia talem coram Deo ad salutem, et coram saeculo ad honorem episcopali gravitati et ordini debitum esse cupiebam, et esse commonebam? et tibi hoc esse grave videbam: et hoc quidem tibi grave hactenus esse potuit, et propter aetatem, et quia saeculi hujus instabilitatem, ac quam mutabile et fragile sit, eatenus non cognovisti. Nunc autem hora est jam nos de somno [Col. 0483D] surgere (Rom. XIII). Et non debemus esse semper juvenes, sicut bos malus semper est vitulus. Debemus ante oculos mentis neglecta reducere, et de pristinis erubescere, sicut egregius praedicator nos admonens dicit: Quem fructum habuistis tunc in quibus nunc erubescitis (Rom. VI)? Et debemus certare, ut fructum nostrum habeamus in sanctificatione, finem vero vitam aeternam. Et si, frater et fili, me non vis aut dedignaris audire, audi et obaudi ipsum beatum Paulum apostolum Timotheum spiritalem filium suum, quem juvenem episcopum ordinaverat, admonentem: Exerce, inquit, teipsum ad pietatem: nam corporalis exercitatio ad modicum utilis est, pietas autem ad omnia utilis est, promissionem habens [Col. 0484A] vitae quae nunc est, et futurae (I Tim. IV, 7). Nemo adolescentiam tuam contemnat, sed exemplum esto fidelium in verbo, in conversatione, in charitate, in fide, in castitate. Noli negligere gratiam quae in te est, quae data est tibi per prophetiam, et impositionem manuum presbyterii: hoc enim faciens, teipsum salvum facies, et eos qui te audiunt. Sin autem time, frater ac fili, quod terribiliter Dominus dicit ei qui unum talentum acceperat, et abiens fodit in terram, et abscondit pecuniam domini sui: Serve male et piger, sciebas quia meto ubi non semino, et congrego ubi non spargo (Matth. XXV), et reliqua. Talentum quippe in terra abscondere, est acceptum ingenium in terrenis actibus implicare, lucrum spiritale non quaerere, cor a terrenis desideriis nunquam [Col. 0484B] levare. Sunt namque, ut beatus dicit Gregorius (Greg., hom. in Evang.), nonnulli, qui donum intelligentiae perceperunt, sed tamen sola quae carnis sunt sapiunt, de quibus per prophetam dicitur (Jer. IV): Sapientes sunt ut faciant mala, bene autem nesciunt facere: sed Dominus qui talenta contulit, rationem positurus redit, quia is qui nunc spiritalia dona distribuit, districte in judicio merita exquirit, quid quisquis accepit considerat, et quod lucrum de acceptis reportet, pensat. Considera ergo quae sine tuo merito in talento intelligentiae accepisti, et vide ne in terra illud abscondas, et quod Deus longe faciat a te, inde ab illo damneris.



CAPUT L. De eo quod dicitur ferre non posse, ut quisquam dicatur ei bonum aliquod sine ipsius merito exhibuisse.
[Col. 0484C]

Denique dicitur a quibusdam, quod portare patienter non possis, ut tibi a quoquam dicatur, quod quisquam tibi bonum aliquod sine tuo merito exhibuerit. Haec namque qualitas animi non de humilitate, sed de superbia manifeste descendit. Ait enim Apostolus: Quid enim habes quod non accepisti? si autem accepisti, quid gloriaris quasi non acceperis? (I Cor. IV). Haec enim et Domini consuetudo, et sanctorum ejus in Scripturis legitur esse, ut cum non recognoscimus a quo bona accepimus, et aut bonis factis malis operibus respondemus, aut ingrati existimus, ostendantur bona quae nobis impensa sunt, quatenus illa recognoscentes, de malis nostris et de [Col. 0484D] bonorum ingratitudine erubescamus, et ad bona reparanda, et ad gratias referendas convertamur. Sic enim Dominus agere in Scripturis saepissime legitur, ut de pluribus pauca numero sed non merito ad medium devocemus. Ait enim ad peculiarem populum suum: Popule meus, quid molestus fui tibi? Ostende mihi. Adduxi vos per desertum quadraginta annis, non sunt attrita vestimenta vestra, manna de coelo plui vobis, et obliti estis me? (Mich. VI.) Et ad David dilectum servum suum, de quo dicit: Inveni David servum meum, qui facit omnes voluntates meas. Ego, inquit, te tuli de domo patris tui, et posui te pascere gregem populi mei, et fui tecum in omnibus ubicunque ambulasti, firmans regnum tuum in aeternum [Col. 0485A] (II Reg. VII). Et alia plurima quae illi improperat, quoniam post multiplicia dona graviter in eum sine respectu peccaverat. Lege epistolas Pauli ad Corinthios et ad Galatas, et hinc sufficienter invenies. Nam quatuor legimus species arrogantium, cum aut bonum se putant a se habere quod habent, aut pro meritis suis se habere quod habent, aut singulariter se habere quod habent, aut prae caeteris se habere quod habent. Ab his omnibus cor tuum custodi, juxta quod scriptum est: Omni custodia serva cor tuum, quoniam ex ipso vita procedit (Prov. IV).



CAPUT LI. De exeniis, quae a clericis et laicis exigere dicebatur.

Dicitur et a multis, quod et clericos et laicos tibi [Col. 0485B] commissos in multis exeniis per diversas occasiones graves, quod sanctus Leo papa non christianae devotioni, minime autem episcopali religioni convenire ostendens, dicit: Sicut, inquit (epist. 84, ad Anastas.), praelatus non vult gravis oneris sarcinam ferre, ita non audeat aliis importabile pondus imponere. Discipuli enim sumus humilis et mitis magistri dicentis: Discite a me quia mitis sum et humilis corde, et invenietis requiem animabus vestris. (Matth. XI). Qui humilis et mitis magister iterum de gravi et importabili praelato dicit: Si dixerit, inquiens, malus ille servus in corde suo, moram facit Dominus meus venire, et coeperit percutere conservos suos, manducet autem et bibat cum ebriis, veniet Dominus servi illius in die qua non sperat, et hora qua ignorat, [Col. 0485C] et dividet eum, partemque ejus ponet cum hypocritis (Matth. XXIV). Hinc beatus dicit Gregorius (Pastor. II, cap. 6): Inter hypocritas enim jure deputatur, qui ex simulatione disciplinae, ministerium regiminis vertit in usum dominationis. Et beatus apostolus Paulus vetat, non percussorem esse episcopum (I Tim. III; Tit. I). Non quidem qui non percutiat pugnis subditos, sed qui non percutiat actis et dictis suis conscientiam subjectorum, quos per prophetam Dominus redarguit: Qui percutiunt pugno impie (Isa. LVIII). Audiendum ergo nobis est praelatis quod per quemdam sapientem dicitur; Ducem te constituerunt, noli extolli, sed esto in illis quasi unus ex illis (Eccli. XXXII); et: Divitiae si affluant, nolite cor apponere [Col. 0485D] (Psal. LXI). Timere etiam debemus, ne praelatio et honores, quos in isto saeculo habemus, si aliquid boni sumus, retributio nobis fiat, et a retributione justorum alienos efficiat. Unde Abrahae voce ardenti diviti dicitur: Memento, fili, quia recepisti bona in vita tua (Luc. XVI). Idcirco enim bona hic recepit et malus, ut illic plenius mala reciperet, quoniam hic fuerat nec per bona conversus: quia cum largientem Deum humana mens boni operis responsione non sequitur, unde nutrita pie creditur, justius inde damnatur. Hinc enim per Psalmistam dicitur: Dejecisti eos dum allevarentur (Psal. LXXII). Quoniam videlicet reprobi, cum recta opera divinis muneribus non rependunt, cum totos se hic deserunt, et affluentibus prosperitatibus dimittunt, unde [Col. 0486A] exterius proficiunt, inde ab intimis cadunt. A multis enim dicitur, quod vix pauci, aut potius nulli apud te quiddam beneficii, nisi praemii datione praevalent obtinere: quod satis superque sanctarum Scripturarum auctoritati contrarium, et canonum est sacrorum decretis adversum, ut res et facultates ecclesiasticas, quas in ordinatione episcopali ad regendum et regulariter dispensandum sine pretio suscepisti, ad turpis lucri praemium in beneficium dones, cum Paulus apostolus Tito describens qualis debeat esse episcopus, inter alia dicat: Oportet, inquiens, episcopum sine crimine esse sicut Dei dispensatorem, non superbum, non iracundum, non vinolentum, non percussorem, non turpis lucri cupidum (Tit. I). Et item idem [Col. 0486B] dicit: Avaritia quae est idolorum servitus (Ephes. V, 5); Et: Radix omnium malorum cupiditas (I Tim. VI, 10). Et sacri Carthaginenses canones (can. 5): Omnino, inquiunt, cuiquam clericorum non liceat de qualibet re fenus accipere; et paulo post: Proinde quod in laicis reprehenditur, id multo magis debet in clericis praedamnari. Universum concilium dixit: Nemo contra prophetas, nemo contra Evangelia facit sine periculo. Et Nicaenum concilium, quod saepe et in aliis invenitur canonibus, more suo plures causas uno comprehendens capitulo, hinc cum aliis conclusive dicit (can. 17): Quoniam multi sub regula constituti avaritiam et turpia lucra sectantur, juste censuit sancta et magna synodus, ut si quisque inventus fuerit ex adinventione [Col. 0486C] aliqua vel quolibet modo negotium transigens, vel aliquid tale prorsus excogitans turpis lucri gratia, dejiciatur a clero, et alienus existat a regula. Et Leo in epistola ad universos episcopos per universas provincias constitutos: Illud, inquit (epist. 1), duximus praemonendum, ut sicut non suo, ita non alieno nomine, aliquis clericorum exercere fenus attentet. Indecens enim est crimen suum commodis alienis impendere. Fenus autem hoc solum aspicere et exercere debemus, ut quod hic misericorditer tribuimus, ab eo Domino, qui multipliciter, et in perpetuum mansura retribuet, recipere valeamus. Hoc itaque admonitio nostra denuntiat, quod si quis fratrum contra haec constituta venire tentaverit, et prohibita fuerit ausus admittere, a suo se noverit [Col. 0486D] officio submovendum, nec eum communionis nostrae futurum esse consortem, qui socius noluit esse disciplinae. Et Dominus in Evangelio: Esurivi, inquit, et non dedistis mihi manducare; sitivi, et non dedistis mihi bibere; hospes eram et non collegistis me, nudus et non cooperuistis me, infirmus et in carcere, et non visitastis me (Matth. XXV, 42). Quibus etiam praemittit dicens: Discedite a me, maledicti, in ignem aeternum, qui praeparatus est diabolo et angelis ejus (ibid., 41). Ecce nequaquam audiun quia rapinas vel quaelibet alia violenta commiserunt, et tamen aeternis gehennae ignibus mancipantur. Hinc ergo colligendum est, quanta damnatione plectendi sunt qui aliena rapiunt, si tanta animadversione [Col. 0487A] feriuntur, qui sua indiscrete tenuerunt. Perpendant quo eos obliget reatu res rapta, si tali subjicit poenae non tradita. Perpendant quod meretur injustitia illata, si tanta percussione digna est pietas non impensa. Cum aliena rapere intendunt, audiant quod scriptum est: Vae ei qui multiplicat non sua usquequo et aggravat contra se densum lutum (Habac. II, 6)? Avaro quippe densum lutum contra se aggravare, est terrena lucra cum pondere peccati cumulare. Cum multiplicare largae habitationis spatia cupiunt, audiant quod scriptum est: Vae qui conjungitis domum ad domum, et agrum agro copulatis usque ad terminum loci: nunquid habitabitis soli vos in medio terrae (Isa. V, 8)? Ac si aperte diceret: Quousque vos extenditis, qui non habere in communi [Col. 0487B] mundo consortes minime potestis? Conjunctos quidem premitis, sed contra quos vos valeatis extendere semper invenitis. Cum augendis pecuniis inhiant, audiant quod scriptum est: Avarus non implebitur pecunia, et qui amat divitias fructus non capiet ex eis (Eccle. V). Fructus quippe ex illis caperet, si eas bene spargere non amando voluisset: quia vero eas diligendo retinet, hic utique sine fructu derelinquet. Cum repleri cunctis simul opibus inardescunt, audiant quod scriptum est: Qui festinat ditari, non erit innocens (Prov. XXVIII). Profecto enim quoniam augere opes ambit, vitare peccatum negligit, et more avium captus, cum escam terrenarum rerum avidus conspicit, quo stranguletur peccati laqueo non agnoscit. Cum quaelibet praesentis [Col. 0487C] mundi lucra desiderant, eaque quae de futuro damna patiuntur ignorant, audiant quod scriptum est: Haereditas ad quam festinatur in principio, in novissimo benedictione carebit (Prov. XX). Ex hac quippe vita initium ducimus, ut ad benedictionis sortem in novissimo veniamus. Qui itaque in principio haereditari festinant, sortem sibi in novissimo benedictionis amputant: quoniam dum per avaritiae nequitiam hic multiplicari appetunt, illic ab aeterno patrimonio exhaeredes fiunt. Cum vel plura ambiunt, vel obtinere cuncta quae ambierint possunt, audiant quod scriptum est: Quid prodest homini si totum mundum lucretur, animae vero suae detrimentum fiat? (Luc. VIII.) Ac si aperte Veritas dicat: Quid prodest homini si totum, quod extra se est congregat, [Col. 0487D] si hoc solum quod ipse est damnat? Hinc quoque te frequentissime monui, et adeo corripui, ut etiam contra me et mihi fideles inde scandalum sumpseris, et quas vel quantas potuisti insidias moliri studueris. Sed et domnus rex in suis litteris tibi datis ex hac causa monuit hoc modo: Verum, inquiens, prius te dignum duco monere, ut clerum et plebem tibi commissam, qui te, nullo cogente, sed spe ducti, quia pro amore tui avunculi, qui et nobis, et regno, ac Ecclesiae regni nostri in multis profuit, me videbant te diligere, et quia putabant te illius vestigia secuturum, et consiliis obediturum, et quoniam Laudunense municipium Rhemensi Ecclesiae, in qua nutritus fuisti, unitum [Col. 0488A] antiquitus fuerat, devote elegerunt, et obnixe sibi pastorem ordinari petierunt, debitam eis vicem rependens, episcopalem ac pastoralem benignitatem impendas, et non eos tam duriter tractes atque affligas, neque illis alios quos ante non nosti praeponas vel superponas, et de gremio Ecclesiae tibi commissae, in qua nutriti et educati fuerant, illos, sicut quosdam jam expulisti, vel abscedere compulisti, non projicias, vel cum gemitu ibidem consistere cogas. Lege intelligenter, et retine tenaciter hanc epistolam beati Gregorii ad Constantium Mediolanensem episcopum: Scripta, inquit (lib. III, epist. 1), fraternitatis vestrae suscipiens, magnas omnipotenti Deo gratias retuli, quia ordinationis vestrae merui celebratione relevari. Quod [Col. 0488B] vero ex superno munere in electionem vestram concorditer omnium convenit assensus, hoc fraternitas tua cum summa debet consideratione pensare, quia post Deum valde est debitrix eis qui sibi vos praeferri tam subdita mente voluerunt. Decet igitur vos sacerdotali benignitate eorum moribus in omnibus respondere, eorumque necessitatibus pia compassione concurrere. Si quorum fortasse sunt vitia, haec maturis objurgationibus increpare, ut ipsa quoque sacerdotalis indignatio, virtute sit admista dulcedinis, quatenus et tunc a subjectis amari debeat, etiam cum graviter timetur. Quae res personam vestram apud eorum judicium in magnam quoque reverentiam adducit: quia, sicut praeceps, furor usitatusque despicitur, ita contra culpas discreta indignatio [Col. 0488C] plerumque quo tarda fuerit, eo amplius sit timenda. Diligenter etiam debes attendere, quod non in mea, sed in Dei laude cujus est donum, pro tua utilitate dico, quia et ego nutritor tuus, apud quem a pueritia usque ad juventutem tuam exegisti aetatem, sicut vidisti et audisti, non pro largitione beneficiorum, non pro commendatione ministeriorum, non pro receptione eorumdem ministeriorum, non pro redhibenda gratia mea his qui in me offenderant, non per quamcunque petitionem cujuscunque adjutorii, non per quascunque adinventitias occasiones, aut a clericis, aut a laicis, aut a parochianis presbyteris, quaecunque pretia, vel exenia, seu emolumenta exegi, vel quolibet modo quaesivi, sed in omnibus eorum profectum, et loci mihi commissi [Col. 0488D] utilitatem attendi. Unde et reminisci debes, quia saepius te commonui, ut tibi commissis, qui te libenter elegerunt, non onerosus, sed gratiosus existeres. Et si meae admonitiones non tibi placent, lege cum aliis homiliam beati Gregorii in Evangelio, Ego sum pastor bonus (Joan. X); et eam mente reconde, in qua inter alia dicit de summe et essentialiter pastore bono, cujus formae debemus inniti: Cognosco, inquit (homil. 14 in Evang.), oves meas, id est diligo, et cognoscunt me meae, id est diligentes obsequuntur: quia oportet ut nobis commissi magis dilectione in Christo obediant, quam servili timore coacti gementesque deserviant. Nam de hujusmodi praelationibus, vel praemissis negotiis, [Col. 0489A] quibuscunque adinventionibus praemia vel exenia quaecunque accipere, simoniacum et contra sanctas Scripturas, atque, ut supra ostendi, contra sacros est canones. Unde etiam leges, quibus debitae observationis reverentiam sancta Ecclesia exhibet, in constitutione 117, capitulo 352 constitutionis Justiniani, dicunt: Ut locorum venerabilium administratores sine pecunia fiant. Nullus neque ex xenodochiis, neque ptochotrophiis, neque nosocomiis, neque alicujus religiosae domus administrator, vel cujuscunque curae ecclesiasticae gestor, praestet aliquid ei a quo praeponitur, vel cuicunque personae, pro commissa sibi administratione. Qui autem praeter haec quae disposuimus dederit aliquid, vel acceperit, vel mediator factus fuerit, sacerdotio vel clero, vel [Col. 0489B] commissa sibi administratione nudabitur, his quae data sunt vindicandis religioso loco, cujus talis persona consecrationem, vel curam, vel administrationem accepit: sin autem laicus sit qui acceperit, vel mediator factus est, duplum ab eo exigatur, et religioso loco, in quo talis persona, vel administrationem, vel consecrationem, vel curam accepit, praestetur. Juste igitur et rationabiliter leges sanctis Scripturis et canonibus concordantes talia decreverunt, quia ut sanctus Leo dicit (serm. 9 de Passione Domini): Avaritiam merito Apostolus radicem esse malorum omnium diffinivit. Nullum enim peccatum sine cupiditate committitur, et omnis illicitus appetitus istius aviditatis est morbus. Amori pecuniae vilis est omnis affectio, et anima lucri cupida [Col. 0489C] etiam pro exiguo perire non metuit, nullumque est justitiae in illo corde vestigium, in quo sibi avaritia fecit habitaculum. Hoc perfidus Judas inebriatus veneno, dum sitit lucrum, pervenit ad laqueum.



CAPUT LII. De superbia ejus et arrogantia, jactantiaque inepta et indecenti.

A multis etiam denotaris, quod superbia efferaris, et vana gloria jactiteris, atque arrogantia supereris. Unde ego et tu, quasi in speculo, in verbis beati Gregorii nos nostrasque mentes conspiciamus, et nos coram divinis oculis componamus. Ait enim (lib. XXXIV Moral., c. 18): Superbia, inquiens, quam vitiorum radicem diximus, nequaquam unius [Col. 0489D] virtutis exstinctione contenta, contra cuncta animae membra se erigit, quasi generalis ac pestifer morbus corpus omne corrumpit, ut quidquid illa invadente agitur, etiam si esse virtus ostenditur, non per hoc Deo, sed soli vanae gloriae servitur. Quasi enim tyrannus quidam obsessam civitatem intercipit, cum mentem superbia irrumpit, et quo ditiorem quemque ceperit, eo in dominio durior exsurgit, quia quo amplius res virtutis sine humilitate agitur, eo latius ista dominatur. Quisquis vero ejus in se tyrannidem captiva mente susceperit, hoc primum damnum patitur, quod clauso cordis oculo judicii aequitatem perdit. Nam cuncta quae ab aliis vel bene geruntur displicent, et sola ei quae ipse vel prave egerit placent: [Col. 0490A] semper aliena opera despicit, semper miratur quod facit, quia et quidquid egerit, egisse se singulariter credit, atque in eo quod exhibet per gloriae cupiditatem, sibimetipsi per cogitationem favet, nec considerat quid alter boni amplius quam ipse, sed quid boni ipse amplius quam alter habeat. Neque enim pensat quae bona spiritus alter acceperit, et ipsi desint, sed quae bona ipsi, et quae mala sint alteri: et cum se in cunctis transcendere, caeteros aestimat, per lata cogitationum spatia secum deambulans, laudes suas tacitus clamat. Nonnunquam vero ad tantam elationem mens ducitur, ut in eo quod tumet, etiam per ostentationem locutionis effrenetur et tanto facilis ruina sequitur, quanto apud se quisque impudentius exaltatur. Hinc enim scriptum [Col. 0490B] est: Ante ruinam exaltabitur cor (Prov. XVI), et haec elatio alios ex rebus saecularibus, alios vero ex spiritalibus possidet. Alter namque tumescit auro, alter eloquio, alter infimis et terrenis rebus, alter summis coelestibusque virtutibus, una tamen eademque superbia ante Dei oculos agitur, quamvis ad humana corda veniens in eorum obtutibus diverso amictu pallietur. Aliter autem praepositos atque aliter subditos tentat. Praelato namque in cogitationibus suggerit, quia solo vitae merito super caeteros excrevit, et si qua ab eo aliquando bene gesta sunt, haec importune ejus animo objicit, et cum hunc Deo singulariter placuisse insinuat, quo facile suggesta persuadeat, ipsam ad testimonium potestatis traditae retributionem vocat, dicens: Quia nisi omnipotens [Col. 0490C] Deus te his omnibus meliorem cerneret, omnes hos sub tuo regimine non dedisset: ejusque mox mentem erigit, et viles atque inutiles eos ostendit qui subjecti sunt, ita ut nullum jam quasi dignum respiciat, cui aequanimiter loquatur. Unde et mox mentis tranquillitas in iram vertitur, quia dum cunctos despicit, dum sensum vitamque omnium sine moderatione reprehendit, tanto irrefrenatius se in iracundiam dilatat, quanto eos, qui sibi commissi sunt, esse sibimet indignos putat. Et si ipsi subjecti sunt aliis, eorum cor superbia instigat, ut sua acta considerare funditus negligant, et semper tacitis cogitationibus rectoris sui judices fiant: qui dum in illo quod reprehendere debeant importune respiciunt, in semetipsis quod corrigant nunquam vident; unde [Col. 0490D] et tanto atrocius pereunt, quanto a se oculos avertunt. Aliquando autem tales subditi proterva quae sentiunt nequaquam produnt, et hi, quorum loquacitas vix compescitur, nonnunquam ex sola amaritudine intimi rancoris obmutescunt: qui per dolorem mentis procacitatis suae verba subtrahentes, cum male loqui soleant, pejus tacent, quia cum peccantes aliquid de correctione audiunt, indignantes etiam responsionis verba suspendunt. Cum his quando aspere agitur, saepe ad querelae voces de hac ipsa asperitate prosiliunt; cum vero eos magistri sui blande praeveniunt, de ipsa humilitate, qua praeventi sunt, gravius indignantur, et tanto eorum mens vastius accenditur, quanto consideratius infirma [Col. 0491A] judicatur. Cunctis namque superba apud se cogitatione tumentibus inest clamor in locutione, amaritudo in silentio, dissolutio in hilaritate, furor in tristitia, inhonestas in actione, honestas in imagine, erectio in incessu, rancor in responsione. Horum mens semper est ad irrogandas contumelias valida, ad tolerandas infirma, ad obediendum pigra, ad lacessendos vero alios importuna, ad ea quae facere et debet et praevalet ignava, ad ea quae facere nec debet nec praevalet parata. Haec in eo quod sponte non appetit nullis exhortationibus flectitur, ad hoc autem quod latenter desiderat, quaerit ut cogatur, quia dum metuit ex desiderio suo vilescere, optat vim in ipsa voluntate tolerare. Quapropter hoc vitio laborantibus Dominus dicit: Deus superbis resistit, [Col. 0491B] humilibus autem dat gratiam (Jac. IV); et item: Immundus est apud Deum omnis qui exaltat cor (Eccli. XVII); et item: Quid superbit terra et cinis? (Eccli. X.) Quia igitur Redemptor noster corda regit humilium, et Leviathan rex dicitur superborum, aperte cognoscimus quod evidentissimum reproborum signum superbia est, at contra humilitas electorum. Cum ergo quam quisque habeat cognoscitur, sub quo rege militet invenitur. Unusquisque enim quasi quemdam titulum portat operis, quo facile ostendat sub cujus serviat potestate rectoris. De hoc quippe vitio superbiae descendit, quod multi te apud plurimos dicunt de fortitudine et agilitate tui corporis gloriari, et de praeliis, atque ut nostratium lingua dicitur, de vassaticis frequenter ac libenter [Col. 0491C] sermonem habere, et qualiter ageres si laicus fuisses irreverenter referre, et alia multa quae tibi non conveniunt dicere et agere, nec mihi enuntiare. Debes enim attendere quod scriptum est: Non in fortitudine sua roborabitur vir (I Reg. II); et: Non salvatur rex per multam virtutem, et gigas non salvabitur in multitudine fortitudinis suae (Psal. XXXII). Unde apud se David manu fortis, humiliter infirmus, et ideo veraciter fortis, qui gigantem multae fortitudinis occidit, et regem ac virtutem exercitus ejus ab opprobrio liberavit, Domino dicit: Fortitudinem meam ad te custodiam (Psal. LVIII). Et Paulus, qui audivit a Domino: Virtus in infirmitate perficitur (II Cor. XII), gloriatur in infirmitatibus suis, dicens: Quando infirmor, tunc fortior sum et potens (II Cor. [Col. 0491D] XII); et: Castigo corpus meum et servituti subjicio, ne aliis praedicans ipse reprobus efficiar (I Cor. IX). Sed et cum in his, in quibus infatigabiliter pugnando, non quasi aerem verberantes, sed contra aerias potestates, et carnis illecebras, ac mundi concupiscentias agonizantes decertaverimus, quod nobis a Domino praecipitur ex intimo cordis affectu dicere debemus: Servi inutiles sumus, quae debuimus facere, fecimus (Luc. XVII). Quia non sumus sufficientes a nobis quasi ex nobis, sed sufficientia nostra ex Deo est, qui dedit velle et perficere pro bona voluntate (II Cor. III); quique suis dixit: Sine me nihil potestis facere (Philip. II). De vanitate autem qua te jactas, qualiter faceres si laicus esses, breviter tibi [Col. 0492A] valeo respondere, faceres utique sicut patriotae et propinqui tui laici faciunt, scilicet voluntarie viveres inter tuos conterraneos atque vicinos pacifice, quoniam si aliter praesumeres, fortiores et superiores qui tibi resisterent, teque reprimerent, invenires.



CAPUT LIII. De motibus corporis inordinatis, qualiter cavere debeat.

Et quoniam reprehenderis de motibus corporis inordinatis, attendendum mihi et tibi est quod beatus Gregorius dicit, quoniam interius est custodia, quae ordinata servat exterius membra. Et sanctus Gregorius Nazianzenus habitum Juliani Apostatae [Col. 0492B] describit dicens (orat. 1 in Julianum): Faciebat me cautum adeo inconstantia morum ejus, et excessus uberior. Vates enim egregius est, qui bene considerat. Nullum enim signum mihi in eo utile videbatur, cervix inflexibilis, humeri jactabiles, oculi currentes, huc illucque directi et furiose respicientes, pedes impatientes, nares spirantes injurias atque contemptum, schemata risibilia, et hoc ipsum semper habentia, risus incontinens et quasi subbulliens, consensus et negatio simul, ratio nulla ratione consistens, interrogatio inordinata, atque responsio nulla convenientia sibi conveniens. Et sanctus papa Gregorius quemdam describens potiusque depingens juvenem, de eo dicit: Quia erat superbus et lubricus, verbis [Col. 0492C] levis, nutibus instabilis, mente tumidus, veste compositus, actione dissipatus. Unde attendendum est nobis, quia si hae reprehensiones in laicis quibuscunque potestatibus praeditis ita denotantur, quam damnabiles in nobis episcopis habeantur, qui lux mundi, et lucerna super candelabrum posita, ut luceamus omnibus qui in domo Dei, id est Ecclesia sunt positi, esse videmur? Haec tibi, frater ac fili, scribo multo dolore ac confusione compunctus, hortans ut in lutere, quem Moyses (Exod. XXXVIII) de speculis mulierum ante tabernaculum Domini excubantium fecerat, in quo sacerdotes ministraturi in eadem domo Domini manus et pedes lavarent, mecum te conspicias, et interius atque exterius ibidem, id est in sacrae Scripturae praeceptis per sanctos [Col. 0492D] Dei nobis explanatis, et in eorumdem sanctorum exemplis, nostra reprehensibilia abluamus, et dignos nos fletibus et sanctis operationibus, ut digne illi ministrare possimus, exhibeamus. Hinc enim omnipotenti Domino per Psalmistam dicitur: In aeternum non obliviscar justificationes tuas, quia in ipsis vivificasti me (Psal. CXVIII). Justificationes enim praecepta Dei dicuntur, in quibus nos corrigendo justificat, de quibus idem Psalmista apertius dicit: In tuis justificationibus meditabor, non obliviscar sermones tuos (Psal. XVIII). In eis itaque nos vivificat, quia per haec nobis spiritalem vitam demonstrat, eamque per afflationem spiritus nostris mentibus infundit.



CAPUT LIV. Ut non se permittat decipi a flore juventutis et sanitate corporis, et mundi illecebris.
[Col. 0493A]

Tandem hortor te, frater ac fili, et moneo ut non te permittas decipi a flore juventutis, et sanitate corporis, et mundi illecebris, habens semper ante mentis oculos quod hinc sanctus Spiritus per beatum Job dicit: Homo natus de muliere, brevi vivens tempore, repletur multis miseriis: quasi flos egreditur, et conteritur, et fugit velut umbra, et nunquam in eodem statu permanet. Breves dies hominis sunt, numerus mensium ejus apud te est, constituisti terminos ejus, qui praeteriri non poterunt (Job XIV). Et per Psalmistam: Verumtamen in imagine pertransit homo, sed et frustra conturbatur. Thesaurizat et [Col. 0493B] ignorat cui congregavit ea (Psal. XXXVIII). Habe semper ante mentis oculos, quam terribilis judex noster sit in consiliis super filios hominum, et quam districtus ad judicandum veniet, coelis et terris ardentibus, et universis coelorum virtutibus, atque omnibus creaturis in obsequium sui terroris commotis. Quando ignis ante ipsum praecedet, et inflammabit in circuitu inimicos ejus: advocans coelum desursum, et terram discernere populum suum, quando veniet nos judicaturus de cogitationibus, verbis, et actibus nostris: quem praeveniendum nobis est in confessione, et plorandum ante eum qui fecit nos (Psal. XCIV). Attendendum est etiam, quae nobis verecundia tunc erit in conspectu totius humani generis, omniumque virtutum coelestium [Col. 0493C] confundi, et post confusionem quae nos poena sequetur, cum animam immortaliter morientem reatus involvet, et indeficienter deficientem carnem gehenna consumet, si radices cordis huic saeculo perseveranter infixas habuerimus: quia nemo potest, ut scriptum est, hic gaudere cum saeculo, et illic regnare cum Domino. Simus igitur, ut docet Apostolus, quasi morientes, et ecce vivimus: ut castigati, et non mortificati: quasi tristes, semper autem gaudentes: sicut egentes, multos autem locupletantes: tanquam nihil habentes, et omnia possidentes (II Cor. VI). Momentis suis horae fugiunt, et tempora dilabuntur. Satagamus ergo ut in bonis et continuis operibus teneantur: quia scriptum est: Beati qui custodiunt judicium, et faciunt justitiam in omni [Col. 0493D] tempore (Psal. CV). Et descriptis viri sancti continuis bonis operibus, scriptum est: Sic faciebat Job cunctis diebus (Job I). Sicut ergo quotidianas et necessarias pensiones corpori reddimus, ita quotidianas atque continuas bonorum operum, scilicet continentiae, lectionum, vigiliarum, et orationum, atque lacrymarum, et eleemosynarum, atque sacrae hostiae oblationum, gemituum quoque ex praeteritorum poenitentia, et sancto futurorum desiderio, pensiones animabus nostris effundentes eas in conspectu Domini reddere studeamus, et in his cum fide recta, spe firma, et charitate perfecta, perseverantissime vigilemus, scientes quia Joseph solus inter fratres talari tunica indutus legitur (Gen. [Col. 0494A] XXXVII), et cauda pecoris in sacrificio Domino offerri praecipitur, quia qui perseveraverit usque in finem, hic salvus erit (Matth. X). Et obaudiamus quod Sapientia per Salomonem nos singulos exhortans dicit: Quodcunque potest manus tua facere instanter operare: quia nec opus, nec ratio, nec scientia, nec sapientia erunt apud inferos quo tu properas (Eccle. IX).



CAPUT LV. Conclusio epistolae verbis Eliae, Quod meum fuit feci tibi.

In conclusione autem horum omnium tibi scribo quod beatus Elias Spiritu sancto repletus ad Eliseum eodem Spiritu sancto replendum dixit: Quod meum fuit feci tibi (III Reg. XIX). Credo enim quia [Col. 0494B] etiamsi quod absit me non obaudieris, labor meus non erit in te apud Deum inanis et vacuus. Etsi enim Aethiops niger in balneum intrat, et niger de balneo exit: non tamen balneator denarium, id est pretium sui balnei perdit. Nos autem et sermones nostri in manu Dei sumus, qui dicit: Pluam super unam civitatem, et super alteram non pluam (Amos, IV); et quibusdam loquitur per vocem, et exigente culpa, occulto atque justo judicio, non loquitur per unctionem: quibusdam vero gratiae loquitur unctione, id est sancti Spiritus inspiratione cum voce. Det Dominus me, et velle, et scire, et dicere, et agere quae jussit: et te audire, et exaudire quod expedit, et nobis ambobus ea velle et operari, et in his perseverare quae praecipit, ut mereamur dona [Col. 0494C] percipere quae promittit.



EPISTOLA HINCMARI RHEMENSIS AD HINCMARUM LAUDUNENSEM. Accepto ejus missatico per Heddonem praepositum ecclesiae Laudunensis.
(Apud Sirmond., ex veteri codice bibliothecae Thuanae.)

HINCMARUS, Rhemorum episcopus, dilecto fratri Hincmaro, Ecclesiae Laudunensis episcopo, salutem.

Decimo quinto Kalendas Augusti praesentis tertiae indictionis, jam vesperi venit ad me communis frater et comminister noster Heddo, praepositus commissae tibi ecclesiae, dicens mihi ex tua parte missaticum, [Col. 0494D] sicut hic habetur subnexum.

I. Meus senior vobis mandat salutes et fideles orationes.

II. Mandat vobis, quia vos sapitis quod illi nunc factum fuit in Attiniaco, propter quod inde ambulavit, sicut vobis per Teutlandum mandavit, et vos sapitis quo modo illi jam altera vice factum fuit, quando rex illum detinuit.

III. Mandat vobis, quia res de sua ecclesia illi tollutae sunt, et Flotharius regis missus eas consignavit Nortmanni homini, et hoc meus senior jam sciebat, quando de Attiniaco ambulavit, quia sic deveniret, quia homo Nortmanni Herimundus hoc seniori meo dixit, quando rex de Silvanectis revenit.

[Col. 0495A] IV. Et mandat vobis, quia et alias res de sua ecclesia tenent sui homines per potestatem et per verbum regis, et mandavit suos homines ad se venire praeterita die sabbati, et voluit considerare de servitio regis, et de illa opera ad suam ecclesiam, et illi non venerunt, et rex illi per Bertharium nunc mandavit, ut Eligio suum beneficium redderet, et Eligius inde regis indiculum apportavit, ut suum beneficium illi redderet, et meus senior illi respondit, ut reveniret die Lunis, et inde consideraret cum suis fidelibus, et tunc illi responderet: ipse autem dixit, quod hoc exspectare non debuisset, quia rex illi eum beneficium reddidit, et intravit ibi, et tenet illum.

V. Et quia vos estis suus avunculus et suus archiepiscopus, si vos illi potestis impetrare ad [Col. 0495B] regem, ut ille possit res de sua ecclesia ordinare, et illi eas liceat sicut ei simulaverit disponere et gubernare: quia quod ille facit, alter disfacit; et quod ille disponit, alter pervertit. Tunc vult ille vobis obedire, et ad vos venire, et per vestrum consilium facere: quia quidquid de rebus suae ecclesiae fecit et ordinavit, non per scaz, vel per aliquam propinquitatem aut amicitiam inde fecit, sed sicut melius ille intellexit, si inde fecit. Et si hoc vos non potestis ad regem facere, tunc non potest ille regi obedire, nec illi servire, nec aliquod temporale obsequium facere, nec ad illum venire, et non potest dimittere, ut sic longe inde se non reclamet si plus alte potest, id est ad sedem apostolicam. Et non dimittet, ut inde suum ministerium non faciat, [Col. 0495C] id est excommunicabit illos sicut hic habet quod illi episcopi diffinierunt, quia non potest dimittere ut illos non excommunicet, quoniam altera vice, quando domno apostolico mandavit de Nortmanno, hoc ei remandavit domnus apostolicus, ut prius inde fecisset suum ministerium, et tunc se reclamasset. Et hoc ideo usque modo dimisit, donec vobis mandaret ut hoc vos sciretis quia nunc inde suum ministerium faciet.

Unde frater una cum venerabilibus episcopis et dilectis fratribus nostris qui adfuerunt, Remigio scilicet, et Harduico, et Francone, ac Hodone, atque Willeberto, ad domnum Carolum regem gloriosum petitoriam suggestionem referre curavi. Qui nobis respondit, se putasse tibi posse sufficere quod hinc [Col. 0495D] jam: coram episcopis benigno animo et allocutione placida tibi in Attiniaco dixit, videlicet quoniam ad illum pervenit, te amplius praesumpsisse de rebus, de quibus nunc mandas quia Flotharius missus ejus Nortmanno consignaverit, quam ecclesiae tibi commissae debeantur, et amplius quam in praecepto habeatur, per quod tibi res a longo tempore ab ecclesia Laudunensi subtractas restituit, vel gratis tuae petitioni annuens dedit, sicut et manifestissime claruit de his, quas contra rationem et justitiam illegaliter atque irregulariter usurpasti, quae in praecepto non continentur, et juste atque rationabiliter secundum legem homo suus reconquisivit. Propterea illas res, videlicet villam Pauliacum, quae a longo tempore [Col. 0496A] ab ecclesia Laudunensi subtractae fuerant, praesentaliter reciperes, et illas alias de quibus ad eum reclamatio venit, interim non reciperes, sed tantum inde exspectares, donec illud praeceptum apportares, et suus ac meus missus in ipsum pagum irent, et ex his rei veritatem investigarent: et quidquid inventum fuerit, quod ex eisdem rebus juste et rationabiliter ad Laudunensem ecclesiam pertineret, non solum non discuperet, verum et libenter eas ipsi ecclesiae concedere vellet, et tu ex his nihil tunc contradixisti. De beneficiis autem hominum tuorum, de quibus mandasti, respondeo quia tui homines se ad eum reclamaverunt, quod ab eis sua beneficia, quae apud antecessores tuos, et apud te proservierunt, injuste et irrationabiliter abstulisses. Unde secundum sacros [Col. 0496B] canones, et decreta sanctae sedis Romanae pontificum ex eisdem sacris canonibus promulgata, electos judices episcopos apud me expetisti, et eorum atque aliorum Deum timentium judicio de quibusdam decretum fuit, ut beneficia sua, quae irrationabiliter perdiderant, recuperare deberent: quorumdam autem eorum causa usque ad alium tractatum certis causis intervenientibus non diffinita, sed implacitata remansit, et tu ante diffinitionem, contra sacros canones, sine ulla necessitate vel ratione fuga lapsus, regularem diffinitionem exspectare contempsisti, unde quid sacri decernant canones sufficientissime nosti. Nunc vero quia ipse jam in motu est, pergens obviam fratri suo propter pacis charitatisque concordiam, et sanctae Ecclesiae ac Christiani populi [Col. 0496C] obtinendam quietem; cum favente Domino inde reversus fuerit, veni ad illum, et apporta illud praeceptum, per quod praefatas res ecclesiae Laudunensi restituit, sive contulit, et sicut justum de illis rebus quas requiris inventum fuerit, agere procurabit. Homines autem tui, quorum causa, te irregulariter ac illegaliter abscedente, adhuc non diffinita sed implacitata remansit, juste et rationabiliter ventiletur, et secundum sacras leges diffiniatur. Caeterum, charissime frater, de scedula quasi episcoporum diffinitionem continente, in synodo quae apud Tusiacum fuerat habita, valde miratus sum ubi et quomodo hanc adinvenisti, quam antequam per Heddonem clericum tuum acceperim nunquam vidi, et nunquam vel nusquam audivi, audivi, sed nec qui modo [Col. 0496D] adfuerunt episcopi eam se vidisse vel audisse dixerunt. Illam quippe authenticam diffinitionem, quae secundum sacras leges in eadem synodo decreta est, cui et mecum interfuisti, ego habeo, et divinare non valeo, unde adinventio ista emerserit, quae, sicut ex his evidenter potes cognoscere, quae tibi contra praesumptiones tuas studui scribere, in quibusdam sacris regulis obviat, et mendacem illam esse facillime posses advertere, si illos oculos habuisses in capite, de quibus Scriptura dicit: Oculi sapientis in capite ejus (Eccle. II, 14). Et miranda est tua prudentia, cur sibi placuit plus hanc mendacem, et in quibusdam, ut dixi, sacris regulis obviantem compilationem habere, et mihi transmittere, [Col. 0497A] quam veram synodi diffinitionem, et sacris regulis congruentem habere, et a me qualicunque primate tuo juxta regulas sacras tenendam et sequendam accipere, cujus, secundum decreta sanctae sedis Romanae pontificum ex sacris canonibus promulgata, ordinationem semper debes in rebus exspectare. Nam etsi scedula a te mihi directa quiddam rationis vel auctoritatis habere videtur, hoc tamen debes discernere, quia sicuti ubi reclamatio certa suscipitur, causa ventilatur, ratio postulatur, praesumptio vel usurpationis temeritas non invenitur, sed justitia sequitur, et aequitas conservatur, censura districtionis canonicae vacat, ita se ad ulciscendum contra devios a ratione et auctoritate ac aequitate, et in contemptus pertinacia obduratos [Col. 0497B] exaggerat. Sedis, inquit beatus Leo, apostolicae moderatio hanc temperantiam servat, ut severius agat cum obduratis, et veniam cupiat praestare correctis. Igitur quoniam, ut item Leo dicit, matura volumus sacerdotum esse consilia, et sacra Scriptura dicit: Qui festinus est, pedibus offendit (Prov. XIX), hortor et moneo te, frater charissime, paterna et metropolitana secundum sacras regulas auctoritate, ut non per haec commenta, quae mihi misisti, praeceps sicut mihi mandasti sis ad proferendam sententiam, praesertim cum sufficientissime jam te hinc commonuerim, redarguerim, et etiam ex auctoritatibus divinis instruxerim. Sed patienter interim tolera quae videntur tuae potestati contraria, qui dicere cum Psalmista debes: Supra dorsum [Col. 0497C] meum fabricaverunt peccatores, prolongaverunt iniquitatem suam (Psal. CXXVIII). In patientia, inquit Dominus, possidebitis animas vestras (Luc. XXI); et item scriptum est: Doctrina viri per patientiam noscitur (Prov. XIX). Quanto enim quis minus est patiens, tanto convincitur minus doctus. Et melior est patiens viro forte, et qui dominatur animo suo expugnatore urbium. Quoniam qui urbes subigit, extra se est quod vincit, qui autem patiens est, semetipsum sibimetipsi subjicit. Tolera igitur aequanimiter quos contrarios tibi deputas, et dilige ipsos quos toleras, et plus erga corrigendos agat tua benevolentia quam severitas, plus cohortatio quam commotio, plus charitas quam potestas: a qua regula non exorbitabis, si non quae tua sunt quaesieris, [Col. 0497D] sed quae Jesu Christi. Porro si dominari magis quam consulere subditis volueris, honor inflabit superbiam, et quod provisum est in ordinatione tua ad concordiam, tendet ad noxam. Ergo age, frater charissime, quod episcopalem condecet gravitatem, exspectans donec ad provincialem synodum, cujus jam tempus in proximo est, conveniamus, in qua favente ac cooperante Domino, secundum decreta beati Gregorii, et de incidentibus causis disceptatio, et sit salubris de ecclesiastica observatione collatio: quatenus dum per hoc et praeterita corrigentur, et regulam futura suscipient, omnipotens ubique Dominus fratrum concordia collaudetur, cujus nobis adesse praesentiam, si haec observabimus, credere [Col. 0498A] pro certo debemus, quia scriptum est: Ubi fuerint duo vel tres congregati in nomine meo, ibi sum in medio eorum (Matth. XVIII). Si ergo adesse dignabitur ubi duo vel tres fuerint, multo magis non deerit ubi plures convenerint sacerdotes. Quod autem mihi mandasti: Quia non potes dimittere ut illos homines, qui res ecclesiae tuae contra voluntatem tuam tenent, non excommunices, quoniam altera vice, quando domno apostolico mandasti de Nortmanno, hoc tibi remandavit, ut prius inde fecisses tuum ministerium, et tunc te reclamasses, non hoc in suis litteris invenimus, vel audivimus. Propterea, frater, vide ne cujusquam verbo, forte per adulationem ad gratiam tuam tibi suaso, et non ex domni apostolici auctoritate prolato pellectus, praepropere [Col. 0498B] et tibi inconsulte ac praecipitanter sententiam excommunicationis sacris regulis obviam proferas: sed exspecta, ut praedixi, donec ad provincialem synodum episcopi Rhemorum provinciae conveniamus, et si quid nobis obstiterit, ut secundum sacras regulas juste et rationabiliter ea quae agenda sunt exsequi quod absit nequiverimus, quod nullo modo futurum fore putamus, tunc si necesse fuerit secundum sacras regulas, tua reclamatio, si justa inventa fuerit, ad sedem apostolicam nostris litteris prosecuta perveniat.



HINCMARI RHEMENSIS AD EUMDEM. Ad mentis ejus oculos revocat qualiter illum orphanum dulci dilectione sub religione nutrierit, litteris erudierit, per singulos gradus ecclesiasticos usque ad episcopatus apicem provexerit.
[Col. 0498C]

Nunc, inquit, retribuentem mihi mala pro bonis, et odio me habentem gratis, quoniam non faveo tuis infructuosis operibus, quandiu te patiar, multis a te afflictus injuriis? Etenim ab ipsa die tuae ordinationis, tam verbis quam scriptis, et inordinatis actibus ac motibus tuis, frequentibus adeo sum gravatus lacerationibus atque contusionibus, ut taedeat me vitae meae: quia sic pro loci mei officio tuae insolentiae sum connexus, ut non solum post primam et secundam correptionem, juxta Apostolum, verum nec post plurimas, privatim et coram communibus familiaribus nostris, sed et coram rege, et episcopis, [Col. 0498D] ac plurimis aliis, verbis et scriptis commonitiones te valeam devitare. Et licet exoptem, ut darentur mihi pennae sicut columbae, et avolarem ac requiescerem a te elongatus in aliquam solitudinem, non possum quoquam effugere, ut aut tua pertinacia contumacis praesentiae, aut missorum tuorum duriloquiis, aut scripturarum tuarum derogationibus et inutilibus naeniis, quin potius tragoediis, aut talibus quae non conveniunt episcopo, de te auditionibus non affligar. Et jam tandem putavi te pigere talia exsequi, cum ecce nunc idibus Novembris quartae indictionis prolixissimam rotulam, mendaciis et irrationabilitatibus ac improperiis contra veritatem et auctoritatem repletam, mihi misisti. Et miror cur sic exfrone [Col. 0499A] factus, ut de Judaea Dominus queritur (Jer. VI, 15; VIII, 12), nescis erubescere, et tibi non est nausea talia et tanta scribere, nisi quoniam jam utilibus non es intentus, neque in necessariis occupatus. Et ut de aliis taceam, quae si ex ordine voluero replicare, antea deficiet lux diurna, quam legenda exinde deficiat pagina, replicabo tibi aliqua, quae non valeo nec debeo silentio praeterire. Videlicet quia statim ut a paternae nido educationis factus episcopus evolasti, et me et eos qui nutrierunt deseruisti, et saeculares amicitias atque familiaritates quaesisti, et acquisisti, et sic subinde alios et alios deserens et acquirens, non solum de comparibus, sed etiam et de tibi commissis, ad hoc emersisti, ut contra sacras Antiochenas regulas, praecipientes ut praeter me [Col. 0499B] agere nihil debeas, secundum antiquam Patribus nostris regulam constitutam, nisi ea tantum quae ad tuam parochiam pertinent, possessionesque subjectas, sine mea vel coepiscoporum nostrorum conscientia administrationem in palatio domni regis obtinueris: quam administrationem tibi coram eodem domno rege, et aliis qui adfuerunt ex sacris regulis interdixi, et aliquandiu ab administratione cessasti. Postea autem per exteras, id est saeculares potestates, contra Sardicenses canones, eamdem administrationem cum abbatia in tertia provincia, ultra Rhemensem provinciam, sine mea conscientia obtinuisti. Ad quam abbatiam, sine mea licentia, quoties tibi placuit perrexisti, et quandiu tibi placuit ibidem fuisti immoratus, contra Hilari papae decreta [Col. 0499C] dicentis (epist. 8 ad episc. Galliae): Illud non potuimus praeterire, quod sollicitudine diligentiore curandum est, ne praeter metropolitanorum suorum litteras aliqui episcopi ad quamlibet provinciam audeant proficisci: quod etiam in omni genere officii clericalis per singulas debet ecclesias custodiri; et sic antea Zosimus, et postea sanctus Gregorius decreverunt. Praeterea quoque, semel ac secundo litteris canonicis evocatus ad ordinationem episcopi in ecclesia Cameracensi Rhemensis provinciae pastore destituta, unde apostolica sedes me suggerente non modice laboravit, nec ipse venisti, nec pro te vicariam personam, vel litteras tui consensus, ut regulae sacrae praecipiunt, ad me direxisti. Unde Symmachus papa ad Aeonium ex sacris regulis promulgavit (epist. 11 ad [Col. 0499D] Caesarium), ut si quilibet episcopus metropolitano pontifici juxta canonicam diffinitionem vocatus obtemperare noluerit, noverit succidendum se, quod non optamus, ecclesiastica disciplina. Sed et hinc a me conventus, nullam satisfactionem, nec etiam humile responsum mihi ac coepiscopis nostris exhibuisti. Post haec, more tuae instabilitatis ac inconstantiae, contra domnum regem in tantum te sine ratione contumaciter erexisti, ut et administrationem palatinam, et ipsam abbatiam tibi auferret, et a te exaggeratus duriora ingerenda tibi proponeret: unde et scriptis et verbis pro te satagens illum tibi reconciliavi. Indeque, sicut sciunt plurimi, contra illum te iterum erexisti, et mandata sua ut ad eum venires [Col. 0500A] contemnens, adeo illum ad iracundiam provocasti, sicut omnes in istis regionibus sciunt, ut coactus te per fideles suos sicut infidelem appeteret. Tu autem ante inauditam excommunicationem in meos et multorum archiepiscoporum et episcoporum parochianos, sed et in ipsum regem, sine mea conscientia contra sacras regulas jaculasti. Unde multos scandalizasti, et maximum scandalum non solum Ecclesiae, sed et regi ac regno intulisti, cum lex prohibeat ut per alienam messem transiens falcem non mittas, sed manu spicas conteras et manduces (Deut. XXIII, 25). Falcem, inquit beatus Gregorius, judicii mittere non potes in ea segete, quae alteri videtur esse commissa, sed per effectum boni operis frumenta Dominica vitiorum suorum paleis excoria, [Col. 0500B] et in Ecclesiae corpus monendo et persuadendo quasi mandendo converte. Post quam praesumptionem, adhibitis mecum confratribus nostris, te et cum eo pacificavi, et episcopis, quorum parochianos excommunicasti, ut te in synodali sententia non inveherent persuasi: sed et eosdem a te excommunicatos, licet non sine labore, adminiculante domno rege, adversum te conquiescere feci. Sed tu, addens pejora prioribus, sic domnum regem, sicut mihi longum est enarrare et multi sciunt, iterum exaggerasti, ut causa tuae castigationis te sine mea voluntate, sineque meo consensu, aliquantulum detineri juberet. Tu vero causa tuae injuriae, me inconsulto, et sine consensu coepiscoporum Rhemensis provinciae, sicut petitio a clericis Laudunensis ecclesiae [Col. 0500C] mihi porrecta demonstrat, presbyteros et comministros ecclesiae ac parochiae tibi commissae excommunicasti, ut nemo in eadem parochia missarum officia celebraret, neminem parvulorum etiam in mortis urgentis periculo constitutum baptizaret, nullum ad poenitentiam quisquam susciperet, nec etiam obeunti communione viatica muneris subveniret, nulli defuncto in sepeliendo humanitatis obsequium exhiberet, donec aut tu ipse ad eos venires, aut a sede apostolica inde relationem recipe rent. Quod audiens, fateor, vehementer exhorrui, et proinde ad te metropolitana sollicitudine litteras misi, monens et hortans te, ut tam exitiabilem excommunicationem et impietatis colligationem, in tuum et multorum periculum intentatam, quantocius [Col. 0500D] solveres. Sed et ad ministros Laudunensis ecclesiae, timens immane multorum exitium, certissimas et irrefragabiles diffinitiones evangelicae veritatis, et apostolicae auctoritatis, atque sacrorum canonum et apostolicae sedis direxi, quatenus secundum easdem diffinitiones, quae in nullo divelli possunt, ex eadem periculosa et irregulari excommunicatione agerent et ipsi satis. Sed quia meae admonitioni obedire non voluisti, misi ad te iterum exinde litteras, sed et clericos Laudunensis parochiae, et nec sic te ad obediendum invitare praevalui. Post haec, quaerens adinventiones ut te a metropolitana subjectione posses exuere, libellum de Patrum antiquorum scriptis, ante sacros Nicaenae [Col. 0501A] synodi et anorum sanctorum canones editis, collegisti. In quibus sententias inter se dissonas, et contra evangelicam et apostolicam atque canonicam et apostolicae sedis auctoritatem immiscuisti, et eidem libello, sine metropolitani et coepiscoporum Rhemensis provinciae conscientia ac consensu, subscripsisti, et a clericis Ecclesiae tuae et a parochianis presbyteris subscribi fecisti, volens te a subjectione tuae metropolis exutum ostentare, et privilegium metropolitanae sedis annulare. Quasi non possem impietatis tuae colligationes canonica auctoritate, sine tuo consensu ac sine synodali conventu in parochia tua dissolvere, cum de certis et manifestis causis, quae in nullo nobis sunt dubia vel obscura, et de quibus finitivas sententias, quae in nulla possunt [Col. 0501B] ratione convelli, a sanctis Patribus promulgatas habemus, synodale consultum vel coepiscoporum nostrae provinciae consilium vel consensum non debeam exspectare, et a regulis praestitutis, ut sanctus Leo dicit, nulla aut negligentia aut praesumptione discedere, nec etiam sedem apostolicam inde inquietare, sicut ipsius sanctae sedis beati pontifices, Innocentius, Zosimus, Coelestinus, Leo, Hilarus, Gelasius, Gregorius, et alii plures ejusdem sanctae sedis rectores in decretis suis ostendunt, et reliqua. Item datis auctoritatibus Gelasii papae. Post praefati denique, inquit, monstruosi libelli, a te monstruose collecti, tuam tuorumque subscriptionem, litteris quarum exemplar habeo denuo te commonui, ut ea quae in parochia tua contra rationem et auctoritatem [Col. 0501C] egeras, studeres corrigere: sed admonitioni meae non paruisti. Deinde ex praefatis epistolis Romanae sedis pontificum, ante Nicaenam synodum scriptis, libellum a te collectum, et versiculis in nomine domni regis Caroli titulatum, per venerabilem quondam archiepiscopum Wanilonem in Gundulfi villa coram episcopis qui adfuerunt mihi direxisti. De quo tibi scripto respondi, cujus exemplar habeo, monens te ut sacris canonibus promulgatis fidem accommodares, et debitam obedientiam illis dependeres. Inde in Attiniaco Rhemensis parochiae, tibi coram episcopis dedi libellum in quinquaginta quinque capitulis, auctoritates ecclesiasticas continentem, contra illa quae in praefatis tuis duobus collegeras, monens ut a talibus et [Col. 0501D] hujusmodi reprehensionibus te cohiberes, et te sacris regulis subdens, pacem et sanctimoniam secundum Apostolum sequi studeres. Tu autem nullam inde meae admonitioni satisfactionem exhibuisti: quin potius rotulam prolixissimam, contra veritatem et auctoritatem ac rationem contextam, in eadem synodo obtulisti, et praefatum tuum monstruosum libellum a te et a tuis subscriptum in eadem synodo protulisti, quem ibidem accipiens hactenus servo. Et cum me vidi post tot admonitiones nihil apud te posse proficere, schedulam porrexi in synodo episcoporum decem provinciarum, ab eisdem venerandis episcopis quaerens consilium, quid contra tuam pertinacem contumaciam [Col. 0502A] agere possem, et illa, quae tibi ac parochiae tuae contra colligationes tuae impietatis direxeram, coram illis relegi feci. Unde et ab eisdem episcopis praedictis sacri conventus auctoritatibus, quoniam injuste ac irregulariter tantas et tales excommunicationes agere praesumpsisti, et a domno rege impetitus, quoniam juramenta illi a te super sacra praestita non observasti, sed et quia res suae proprietatis contra leges divinas et humanas invasisti, et a Nortmanno in synodo accusatus, quoniam eum de rebus tua concessione atque consensione a domno Carolo sibi beneficiatis, sine auctoritate regia, armata militari manu, et turba vulgi collecta cum gladiis et fustibus, primum quidem uxorem suam quae ibi sine ullo erat, et postea illum ipsum contra leges et [Col. 0502B] regulas repulisti, et omnia sua quae ibi habuit abstulisti, sed et a tuis hominibus accusatus, quia contra leges divinas et mundanas eis sua beneficia abstulisti, ut synodalem censuram evaderes, dedisti regi et mihi in eadem synodo professionis tuae libellum de regulari obedientia tua, quem habeo, et tu negare non potes, quoniam ipsius exemplar de manu mea in eadem synodo accepisti, sicut in processu monstrabo. Sed ut vir duplex animo et inconstans in omnibus viis tuis, statim in crastina misisti mihi per Arduicum, venerabilem Vesontionensem episcopum, ad profitendum et subscribendum tibi, breviculum ita se habentem: Et ego Hincmarus Rhemorum archiepiscopus tibi Hincmaro Laudunensi episcopo tuum debitum sacris [Col. 0502C] canonibus privilegium conservabo, et in quibuscunque ecclesiasticis negotiis indigueris, secundum sacras regulas debitum tibi jure adjutorium archiepiscopali auctoritate adhibebo. Quae causa non solum non de humili, verum nec de sano sensu processit. Injustum quippe ac irrationabile videtur, ut archiepiscopus, a sacris canonibus non exorbitans, excedenti episcopo suffraganeo a se ordinato professionis ac subscriptionis libello, sicut postulaveras, satisfaceret. Sicut enim secundum Scripturam minor a majore benedicitur, ita prorsus minor a majore et non major a minore judicatur, ligatur, vel solvitur, sicut et in decretis Gelasii demonstratur. Juste igitur et rationabiliter tibi hinc respondetur ex Jacobo (cap. IV), Petisti et non accepisti, [Col. 0502D] eo quod male petisti. Sed et in eo quod tibi a me subscribi poposcisti, ut tuum debitum sacris praecipientibus canonibus privilegium conservarem, petisti quod voluisti, sed nescisti quod dixisti: quoniam, ut sanctus Hieronymus dicit, privilegia singulorum communem legem facere non possunt. Et sacri canones provincialibus episcopis, et eorum ecclesiis vel sedibus, privilegia, scilicet privatas leges vel jura privata generaliter non dederunt, quia quod omnes generaliter habent, jus speciale et dignitatis lex privata esse non valet. Sed metropolitanis episcopis ac metropolitanis sedibus privilegia tribuerunt, et caetera de sacris canonibus et decretis Leonis papae subnexa. Post quae subinfert: Quapropter [Col. 0503A] quando talia mihi ad profitendum et subscribendum misisti, scire debueras quod in istis regionibus nemo pene ignorat, quia municipium Lauduni, in quo es ordinatus episcopus, ab exordio sui, postquam a Marcobrio praetore, ut produnt historiae, conditum fuit, nunquam inter sedes provinciales Rhemorum provinciae, in paganismo vel in Christianismo, nomen vel locum habuit, donec sanctus Rhemigius decimus quintus Rhemorum archiepiscopus, certis quibusdam accidentibus causis, primus ibidem ordinavit episcopum, et idem municipio, de rebus Rhemensis metropolis satis superque ditato, ipsum comitatum, in quo consistit, partem scilicet ex Rhemensi parochia delegavit; sed semper fuit Rhemensis provinciae municipium, sicut [Col. 0503B] hodieque alia municipia in Rhemensi parochia, quae in subjectionis loco ac nomine permanent. Non igitur privilegium, sed municipatum tibi debere servari convenerat petere, quia sicut patres nostri ac magistri Ecclesiae tradunt, Paulus apostolus non se civem, sed municipem appellat dicens: Ego homo sum quidem Judaeus a Tarso Ciliciae, non ignotae civitatis municeps (Act. XXII, 3). Natus quidem apostolus in oppido Galileae Giscali fuit, quo a Romanis capto, cum parentibus suis Tarsum Ciliciae commigravit. A quibus ob studium legis missus Hierosolymam, a Gamaliele viro doctissimo, sicut in subsequentibus ipse memorat, eruditus est: et ideo non se civem, sed municipem a municipio, id est territorio ejusdem civitatis, in quo est nutritus, appellat. [Col. 0503C] Dictum autem municipium, quod tantum munia, id est tributa debita vel munera reddat. Nam liberales et famosissimae causae, et quae ex principe proficiscuntur, ad dignitatem civitatum pertinent. Nec mirum, si se Tarsensem et non Giscalitem dicat, cum Dominus ipse in Bethleem natus, non Bethleemites, sed Nazarenus a loco ubi nutritus erat cognominatus est. Et tu ergo in dioecesi Rhemensi natus, et in metropoli Rhemorum nutritus, et in municipio Lauduni ordinatus, non te civilem vel civicum, sed municipem, videlicet tributarium, seu munerarium, utinam spiritalium donorum, episcopum, et excepto quod a pluribus episcopis es ordinatus, pene vicarium episcopum, quem Graeci chorepiscopum vocant, debueras recognoscere, ac per hoc [Col. 0503D] non privilegium tibi ascribi, sed municipatum: nec contra privilegium tuae metropolis te oportuerat rebellare, quod non ageres, si animo Paulus scilicet pusillus et humilis esses. Unde timendum est, ne et in hoc perditionis filium imiteris, qui adversatur et extollitur supra omne quod dicitur Deus, aut quod colitur: qui quantum ex te fuit tradidisti eos, quos irregulariter ut praemisi excommunicasti, non ut secundum Apostolum spiritus eorum salvi, sed quantum furor et indignatio tua praevalere potuit, perditi essent in die Domini. Quas colligationes impietatis, ut saepe dictum est, et semper dicendum est, quoniam regulariter contra votum tuum dissolvi, te adversum me erexisti. Item post auctoritates super illicita excommunicatione. [Col. 0504A] De sacramentis autem a te regi praestitis non est mihi necesse aliquid scribere, quoniam pene omnes sciunt, quid de perjurio, si forte illud admisisti, Dominus in lege et prophetis, et in Evangelio, et per apostolos ac Ecclesiae doctores atque magistros dicat. Et quia, ut in decretis apostolicae sedis dicitur, noluimus exaggerare quod gestum est, ne cogamur judicare quod est justum, quoniam quod inde tibi in synodo reputatum est, judiciario ordine comprobatum non est, sed regia benignitate intermissum est, omisi hinc regulare judicium ponere, ut te ad conscientiam tuam remitterem. Pervasio autem rerum proprietatis regiae  te perpetrata manifestissime claruit, quia nunquam res ipsae juris ecclesiae Laudunensis fuisse legaliter probatae sunt, [Col. 0504B] nec sua vel cujuscunque alicujus alterius donatione vel concessione ab eadem ecclesia possessas fuisse monstratum est. Unde super hominem tuum Teduinum, cui easdem pervasas beneficiasti, legaliter conquisitum est. Sed et proclamatio adversum te Nortmanni vera fuisse claruit, nec testibus indiguit, quoniam tam manifestissime hoc quod inde contra leges et regulas egisti, adeo omnibus in istis regionibus patuit, ut nulla tergiversatione factum tegi aut excusari valeret. Nam constat multis esse notissimum, et tu in scriptis tuis domno regi et mihi directis hoc confiteris, quoniam ad deprecationem Rodulfi et Conradi easdem res, postquam domnus rex illas a longo tempore de ecclesia Laudunensi abstractas eidem ecclesiae sua pietate restituit, ipsi [Col. 0504C] domno regi illas, sine meo ac coepiscoporum nostrorum et comministrorum tuorum conscientia atque consensu beneficiasti, quatenus eidem Nortmanno illas beneficiaret. Item et post aliquas datas auctoritates. Et hoc a te ita irrationabiliter factum irrationabilius dissolvisti: qui armata militari manu, et permista vulgi multitudine cum armis et fustibus et tumultu maximo, sicut dicunt qui factum illud viderunt et audierunt, eumdem Nortmannum, qui ipsas res  te regi concessas per regis beneficium retinebat, violenter et sine regis auctoritate ac verbo vel litteris expulisti, expulso illo illas invasisti, et in eas intrasti, ac possedisti, cum sint leges et regulae, sit etiam rex portans gladium ad vindictam malefactorum, sint episcopi et canones ad judicanda [Col. 0504D] crimina sacrilegorum, ut si ipse Nortmannus pervasor rerum ecclesiasticarum foret, gladio, id est vindicta regia puniretur, si sacrilegus comprobatus esset, episcopali et canonico judicio judicaretur. Sunt etiam judices, et sunt leges, quorum et quarum judicio, si quid forte tibi et ecclesiae tibi commissae injuste factum erat, legaliter et regulariter emendaretur. Item post quaedam, praecipue beati Gregorii praeceptionum decreta. Denique ex eo quod tui homines se ad regem reclamaverunt, quoniam ab eis sua beneficia, quae apud antecessores tuos praeservierunt, injuste et irrationabiliter abstulisses, post datum regi et mihi libellum in synodo de regulari obedientia tua secundum sacros canones et decreta [Col. 0505A] sancta sedis Romanae pontificum, ex eisdem sacris canonibus promulgata, electos judices episcopos apud me expetisti, et tres secundum Africanum concilium, scilicet Actardum, Ragenelmum, atque Joannem, a me tibi designatos suscepisti, et eorum atque aliorum Deum timentium judicio, in domni regis, sicut postulasti, praesentia de quibusdam decretum fuit, ut beneficia sua, quae irrationabiliter perdiderant, recuperare deberent: quorumdam autem eorum causa usque ad alium tractatum certis causis intervenientibus non diffinita, sed die alia diffinienda remansit, et tu ante diffinitionem contra sacros canones, et sine ulla necessitate vel ratione, fuga lapsus regularem diffinitionem exspectare contempsisti. Item, post aliqua de canonibus. Et ab electorum [Col. 0505B] judicio, ut praedixi, incaute ac inhoneste fuga lapsus, abscedens pitaciolum irrationabiliter confectum, et manu tua subscriptum, ac praefatae professioni tuae usquequaque contrarium, per Ermenoldum diaconum tuum VI Nonas Julias III Indictionis mihi misisti, quod ita se habet. Reverentissimo Rhemorum archiepiscopo Hincmaro, sanctae Laudunensis ecclesiae Hincmarus Deo miserante episcopus debitam in Christo devotionem. Vos scitis, quia ab universali sanctae Romanae Ecclesiae papa, patre quoque nostro et magistro Hadriano bis vocatus existo, et vos ipsi in quaternionibus, mihi  vobis in Attiniaco palatio coram archiepiscopis et episcopis qui adfuerunt datis, quod ad eamdem sedem venire totidem vocatus detrectem, me reprehendistis, si vitio scriptoris pro [Col. 0505C] detrectem, quod est dissimulem vel differam, detractem, quod valde tractem non ab re accipi potest, intercharaxatum non fuit. Unde vos nunc pro amore Dei omnipotentis et reverentia sancti Petri exposco, sicut in eadem synodo in eodem Attiniaco a vobis convocata, quod et impetrare non valui, expostulavi, ac jam etiam per integrum efflagitavi annum, et praecipue in synodo apud Vermeriam palatium olim ab orno habita obsecrando declamavi, nunc quoque et obsecro, et item declamo, ut et hactenus egi, quo vestra archiepiscopali auctoritate apud domni gloriosissimi regis Caroli clementiam obtineatis, quatenus domni et universalis papae Adriani praeceptis ac institutionibus ecclesiasticis mihi, ut omnibus expedit, velut ei qui de omni Ecclesia fas habet judicandi, [Col. 0505D] liceat obedire, videlicet ut limina sanctorum apostolorum Petri scilicet et Pauli merear, ut devovi, et ab eodem insuper vocatus sum, penetrare. Alioquin me vobis abhinc, ut archiepiscopo coepiscopus obtemperare debet, canonice sciatis obsequi non posse, quia ut decernit beatus papa Gelasius, nesciunt quid loquuntur, qui decretis sanctae Romanae Ecclesiae sedis praesulum quasi canones opponunt, quibus contraire contra canones est ipsos se erigere. Iste Gelasius papa venerabilis et sanctus omnes decretales epistolas venerabiliter sanxit suscipiendas, nec eas venerabiliter suscipit, licet ad tomum caput inclinet, qui eis non obedit sed potius porro obvias manus inferens, quod sine periculo agi non potest, respuit, utpote [Col. 0506A] qui de se judicari non prospicit. Nam velimus nolimus, aut eis parebimus, aut eorum judicio percellemur, quorum neminem aliqui quiquo reprobare valemus. De archiepiscopis autem Remigio ac Arduico, quod mihi per Teutlandum diaconum mandastis, privilegio sanctae Romanae Ecclesiae non praejudicat, sed quod eis eadem sancta sedes de me voluit ac disposuit committere commisit. Vos vero quod vestrum est agite. In Domino Jesu Christo bene valete. Ego Hincmarus sanctae Laudunensis ecclesiae episcopus sponte subscripsi. De quo pittacio tibi distuli respondere, putans te retractare, et a tua contumacia resipiscere: tu autem non quievisti, sicut causa brevitatis omitto. Et post haec per clericum tuum Bertharium domno regi litteras [Col. 0506B] tuas direxisti, excusans te, quoniam ad illum sicut tibi mandaverat venire non posses, quia febricitans ut te sol tangeret sufferre nequibas: sed tibi Romam eundi licentiam daret secundum votum tuum quod vovisti, quando altera vice febrem habuisti, ut ad sanctorum apostolorum limina sicut voveras veniens, ibidem ab eadem febre liberareris. Is autem domnus rex, coram episcopis et aliis suis fidelibus qui adfuerunt, tibi per eumdem clericum tuum remandavit, mirum et non verum esse quod diceres, quoniam ad illum venire non posses, et Romam adire valeres. Venires autem ad illum, et si ipse pro causa rationabili te illuc ire velle cognoscere posset, tibi licentiam non denegaret. Tu vero ad eum venire noluisti, donec circa Kalendas Septembris [Col. 0506C] tertiae indictionis ad Silvacum de collocutione fratris sui Ludovici rediit. Quo obviam illi veniens, nihil cum eo, sed nec mecum, per te vel missos tuos de licentia tua Romam eundi dixisti. Sed et quando missi domni apostolici Rhemis fuerunt, quotidie per septem dies cum rege et mecum locutus fuisti, et inde nihil dixisti. Quod dicis te in synodo apud Vermeriam, indeque apud Attiniacum licentiam eundi Romam petisse, et impetrare non potuisse, omnes episcopi, qui in eisdem synodis fuerunt, liquido sciunt, quoniam cum de tuis insolentiis increpabaris, timens regulare judicium, vel regis castigationem, licentiam eundi Romam petebas. Cum vero videbas, quia et rex et episcopi erant tibi placabiles, de ipsa licentia nihil dicebas, sicut nec [Col. 0506D] modo facis, donec aliquam novitatem, ut soles, quam semper timendo exspecto, iterum facias, de qua compellatus solitam cantionem de licentia tua recantes. Petitio autem tua apud domnum regem talis fuit, quando ad eum venisti, quia sicut plures et pene omnes in istis provinciis scire dicuntur, et patet, addens gravibus graviora, velut ipsa sacrorum canonum demonstrant judicia, nescio quibus machinationibus exquisitis a te jussio est principalis elicita, ut de his de quibus electos judices secundum sacros canones expetisti, non solum eorum querela, quorum causa usque ad alium tractatum diffinienda remansit, verum et quae, ut dixi, in domni regis praesentia electorum judicum sententia [Col. 0507A] diffinita fuerunt, sine metropolitani conscientia, sineque canonico et episcopali judicio, per judices saeculares, Helmigarium scilicet mercati palatii telonearium, et Flotharium ac Ursionem villarum regiarum majores, refricarentur contra canones, qui ab ecclesiasticis ad majoris auctoritatis ecclesiasticos judices, et non a majoribus ad minores, nec ab ecclesiasticis ad saeculares, neque a consensu partium electis provocari permittunt. A quibus judicibus saecularibus a te petitis, quaedam ex diffinitis refricata et immutata, quaedam vero ex diffiniendis sunt diffinita, adinventitia reputatione, sicut ab ipsis qui in eodem placito fuerunt dicitur, de non necessariis et inconvenientibus juramentis reperta, et a te coram praedictis judicibus, ipsis tuis accusatoribus, [Col. 0507B] quos contra electos judices sicut expetieras suscepisti, proposita: quatenus et is, de quo legaliter et regulariter diffinitum fuerat, ut beneficium suum haberet, quod contra rationem et aequitatem perdiderat, eadem adinventione dimitteret: et illi, quibus judicatum fuerat, ut quoniam tu post expetitum electorum judicium idem judicium subterfugisti, beneficia sua usque ad legalem diffinitionem tenerent, beneficia ipsa desererent, et tu quod incepisti evindicares, cum sicut tibi non licet de accusatione, sive criminalis causae, sive civilis, relicto ecclesiastico, publico purgari judicio, ita etiam non licet tibi, postposito vel contempto ecclesiastico judicio, ad saecularia judicia convolare, vel quemcunque, nec etiam laicam personam pertrahere, [Col. 0507C] neque ad forum suum sequi, si ipsa laica persona consenserit ecclesiasticum subire judicium, sicut lex Valentiniani, quam probat Ecclesia, demonstrat. Item post ostensas auctoritates. Et non pertranseat etiam tuam considerationem, cur domnus rex tuae petitioni annuerit, ut unde in praesentia illius electos judices episcopos secundum sacros canones accepisti, sine conscientia metropolitani, sineque ecclesiastico judicio, consenserit ut saeculares judices ad retractanda ea quae diffinita fuerunt, vel ad diffinienda, de quibus judices acceperas, demum acciperes. Scio enim et certus sum hinc illum canonicum scire judicium, et miror ac doleo cur tu hoc videre non voluisti, aut Deo judice arrogantia caecatus non potuisti. Inunge igitur secundum consilium [Col. 0507D] Apocalypsis Joannis (cap. III, 18) collyrio oculos tuos, ut videas et albuginem arrogantiae de oculo mentis, id est intellectu tuo abjicere valeas: et pensa, ne forte domnus rex, quem toties exacerbasti, sciens divina judicia atque eloquia, hinc in annuendo votis tuis cogitaverit contra se sententias divinas, de his qui durae cervicis et indomabiles corde sunt, Qui nocet noceat adhuc, et qui in sordibus est sordescat adhuc (Apoc. XXII, 11); et: Ut impleant peccata sua semper (I Thes. II, 16); et: Dimisi eos secundum desideria cordis eorum, ibunt in adinventionibus suis (Psal. LXXX, 13); et: Nonne haec condita sunt apud me, et signata in thesauris meis? mea est ultio et ego retribuam [Col. 0508A] eis in tempore, ut labatur pes eorum: juxta est dies perditionis, et adesse festinant tempora (Deut. XXXII, 34). Et cum tantarum transgressionum inveniaris obnoxius, non cessas me provocare, ut de promisso pittacio tuae professionis atque tuae subscriptionis, de quo tibi, ut praedixi, respondere hactenus distuli, sed et de aliis tuis professionibus atque subscriptionibus vel lacessitus rescribam, quatenus professionum et subscriptionum tuarum historias plures legentes, si forte sunt qui adhuc eas ignorent, earum diligentiam, cautelam quoque et utilitatem cognoscant. Et primum quidem respondebo tibi de praefato a te subscripto pittacio, in quo scribis in adminiculo tuo te a me reprehensum, et esse me ostendis reprehensibilem, sed ego spreta reprehensione [Col. 0508B] tua, qua me, quasi sub quodam excusationis velamine, de scriptoris vitio more tuo evidenter reprehendere satagis, qui aut differentiam verbi detractem, quod in meis scriptis tibi datis posui, nesciam, aut scriptoris vitium in eis corrigere non sapuerim, vel emendare neglexerim, et ex mea reprehensione tuam ostentare scientiam Cham Noe filius voluisti, non solum in verbi illius differentia, sed et in alio verbo, quod ad ostentationem tui in tuis adinventionibus iteratum inveni, et cum hinc meam insipientiam voluisti ostendere, tuam studuisti apud scholasticos stultitiam propalare. Pro me nil curo dicere: mihi enim pro minimo est ut a te judicer, aut sine dilectione a tua scientia reprehendar. Sed ne apud illos, qui tecum rumusculos captant, [Col. 0508C] glorieris quasi me mutum effeceris et elinguem, qui solus nostris temporibus thesauros sapientiae et scientiae penetrans introisti, hic causa compendii praetermittens, cum mihi vacaverit ostendam quid regularum grammaticae artis auctores, quid orthographiae doctores, quid sanctae Scripturae tractatores inde sentiant atque dicant. Item post nonnulla. Sed alia sunt hinc ex sacris canonibus et apostolicae sedis decretis, quae mihi hic ponere longum fuit, et in opusculo quinquaginta quinque capitulorum, quod ad tuam commonitionem et correctionem atque instructionem tibi dedi, potes relegere, praeter epistolas praemissas quas tibi direxi ad redarguendam tuam temeritatem, contra evangelicam veritatem, et apostolicam atque canonicam auctoritatem, contraque [Col. 0508D] sedis apostolicae decreta, in tuam et perniciem multorum praesumptam, sicut in synodo plurimum episcoporum est comprobatum: sed et praeter alias epistolas ac alia scripta quae tibi direxi, vel dedi ad comprimendam tuam insolentiam, et commonendam ac instruendam tuam dilectionem, ut ageres juxta Domini dictum (Deut. XXVI, 27): Quid quaerit Dominus Deus tuus a te, nisi ut timeas Dominum Deum tuum, et facias voluntatem ejus, obediasque ipsius imperio? Quae, frater, sollicita cordis intentione revolve, et recogita quid sit quod dixisti: Quia ex tunc quando mihi litteras illas misisti, ut archiepiscopo coepiscopus obtemperare debet canonice, scirem obsequi mihi te non posse, et revoca ante [Col. 0509A] oculos quod coram episcopis decem provinciarum professus es, et manu propria subscripsisti, scilicet quia privilegio metropolitani provinciae Rhemorum ecclesiae, secundum sacros canones, et decreta sedis apostolicae sacris canonibus promulgata, pro scire et posse te obediturum profitereris, et subscripsisti. Dic, frater, quando, et ubi, vel in quibus a te requisivi vel extorquere volui, ut mihi contra haec in aliquo obedires? qui nunquam tua, sed juxta Apostolum te quaesivi, et qui meas injurias, scilicet meae personae, facile Deo gratias possum dimittere, sicut et pro te quotidie omnipotentiam Domini devote exorans facio, injurias ordinationis divinae, quae a tua insolentia exquiruntur, ut metropolitano privilegio canonice non subdaris, in eum redundantes, qui Spiritu [Col. 0509B] sancto suo, a quo promulgati leguntur et creduntur canones, instituit, patienter ferre non possum, nec debeo, quin tantum inde non satagam quantum potero. Nam sicut sollicitudo et primatus totius Ecclesiae catholicae sanctae sedis Romanae pontifici divinitus est collata, ita et unicuique metropolitano ac primati provinciae sollicitudo sibi delegatae provinciae per sacros canones spiritu Dei conditos, et totius mundi reverentia consecratos noscitur esse commissa, et caetera. Sequuntur denique plura de professionibus et subscriptionibus ejusdem Hincmari, et correptionibus ejus, usque ad finem operis.





EPISTOLA HINCMARI LAUDUNENSIS AD HINCMARUM RHEMENSEM. Respondet ad opusculum quinquaginta quinque capitum et ad alia quae contra ipsum scripta vel acta.
[Col. 0509C]

(Vide Patrologiae tom. CXXIV, col. 1027.)





HINCMARI LAUDUNENSIS AD EUMDEM De consensu in excommunicationem ab eo factam quem exigebat.

(Vide ubi supra, col. 1069.)



EPISTOLA HINCMARI RHEMENSIS AD HINCMARUM LAUDUNENSEM.
(Apud Sirmond., ex Flodoardi lib. III, cap. 22.)

HINCMARUS Rhemorum episcopus HINCMARO Laudunensi episcopo.

Vir diversis flagellis a diversis attritus dicit: Qui [Col. 0509D] me comedunt non dormiunt; ac si diceret, non quiescunt. Et tu, frater, me tuae linguae flagellis atterere, et venenosis scriptis tuis ad iracundiam provocando inficere non quiescis. Sed ille qui servum suum custodivit a murmurationibus, me peccatorem et fragilem in se confidentem potest custodire a rancore et malitia contra tuas falsas criminationes. Post alia multa super dolorem vulnerum meorum addens dicis: Sicut in scriptis tuis perversis invenio, quia apostolicae sedis potestati derogo. Unde nemo sanum sapiens tibi unquam credidit vel credet: quoniam et ipsa scripta quae ad apostolicam sedem saepissime misi, et illa quae tibi resultanti saepe transmisi, te revincent, et in isto saeculo et in futuro judicio. [Col. 0510A] Non enim de me verum esse valebis unquam vel usquam probare quod dicis, ab his, inquiens, a quibus pro apostolicae sedis privilegiis, quae Christi sunt, usque ad mortem fas erat decertari, praedicatur et docetur, in his quae eadem sedes statuit, vel ut respuendum probari. Sed tu probaris ejus privilegio resultare, qui secundum sacrosanctorum conciliorum canones supra positos, ab ipsa prima sede, atque ab omni Ecclesia catholica comprobatos, ut re vera spiritu Dei conditos, et totius mundi reverentia consecratos, et juxta decreta ipsius sanctae sedis ex eisdem sacris canonibus promulgata, metropolitano privilegio semel et secundo ac tertio commonitus obedire detrectasti, ut colligationes impietatis, quas contra evangelicam veritatem, et apostolicam atque [Col. 0510B] propheticam auctoritatem, contraque sanctorum canonum, et decreta ipsius venerandae sedis, exitiabiliter in tuum et multorum periculum colligasti, dissolveres. Insuper contra sacras regulas adversus metropolitanum privilegium libello perniciose subscripsisti, et subscribi fecisti. Unde in synodo conventus ab episcopis decem provinciarum, libellum professionis de futura tua obedientia, subscriptum manu propria, quod habeo, porrexisti: contra quem iterum resubscripsisti. Nam ego decretales epistolas sedis apostolicae, diversis temporibus pro diversorum patrum consolatione vel consultatione ab ejusdem sedis pontificibus datas, et venerabiliter suscipio, et venerabiliter suscipiendas dico, et scribo, et sacrosanctorum conciliorum canones, cum decretis apostolicae sedis [Col. 0510C] ex eisdem sacris canonibus promulgatis et recipiendos et custodiendos et servandos, sicut supra ostendi, profiteor. Et quod te dicis audire obloqui de judicio domni papae Nicolai, si de me dicis, mendacium dicis. Nam quod ille de Rothado, sive de Vulfado judicavit, non contradixi, sed sicut ipse praecepit obedire curavi. De eo quod dicis de Rothado, quia in ejus depositione non consensisti, subscriptiones tuae manus propriae te revincunt. Nihil enim inde egi quod mecum non egeris, nihil subscripsi quod non subscripseris. Habeo enim illas ipsas manus tuae subscriptiones

Et circa hujus operis finem. De aliis vero, quae in scripto apud Attiniacum dato mihi improperando mendaciter dicis, tibi respondere non curo. Sed scias [Col. 0510D] quia non sum oblitus quod scriptum est in Isaia propheta, quoniam sanctus Ezechias arctatus angustia, blasphemas epistolas sibi directas in templo coram Domino expandit, et ad eum clamavit, et exauditus est. Expandam autem manus meas ad Dominum cum blasphemis et superbissimis scriptis tuis mihi a te directis, orans ut quando scit, et quando vult, et sicut scit, et sicut vult, te convertat ad verae pacis et dilectionis atque debitae obedientiae dilectionem, et me liberet a labiis iniquis, et a lingua dolosa. Et Dominae meae beatae et gloriosae Dei genitricis Mariae meritis, ac precibus sancti Remigii, cujus privilegio derogas, exaudiet me adjutor in opportunitatibus in tribulatione. Et quia beatus Hieronymus de his, quorum [Col. 0511A] adversum me gratis suscepisti officium, dicit: Audiant canes mei, tu qui de filio in fratrem, indeque crevisti in coepiscopum, et post adeo profecisti ut in canem meum excreveris, accipe hanc perversi contumaciae tuae pittacioli exigente causa prolixam responsionem. Cum autem mihi vacaverit, succinctius de aliis perversis et incompositis scriptis tuis, in quibus quaedam mendaciter, quaedam reprehensibiliter me reprehendendo, quaedam ficte humiliter et vere superbe scripsisti, rescribam, et in illo scripto, quia lego dixisse Dominum: Jam non irascar tibi amplius, quantum mihi adhuc paret, de hujusmodi altercationibus tibi scribendi finem imponam. De hoc quod dicis, quia dicunt de me homines: Qualis est ille avunculus, qui talia suo nepoti scribit, [Col. 0511B] dicant et de te ipsi homines: Qualis est ille nepos, ab avunculo suo talis ut tunc erat assumptus, et talis sicut nunc est in spiritali ac temporali honore effectus, qui talia sibi exigit ab invito avunculo, ne talis ab aliis, sicut a nepote suo depingitur, aestimatus, per eum blasphemetur nomen Domini, et vituperetur ministerium ejus; secutus Apostolum scribentem ad Corinthios contra se blasphemantes, et vilipendi ab aliis laborantes. Egit quippe doctor egregius, ut dum ipse qualis esset agnoscitur, et vita et lingua male praedicantium ejus praedicatione vilesceret. Illos videlicet commendaret, si se absconderet. Cumque se non ostenderet, errori locum dedisset. Dicunt etiam ipsi homines de te: Qualis est ille nepos, qui talia contra suum avunculum et nutritorem [Col. 0511C] atque ordinatorem machinatur, et quantum potest mali agit, et plusquam potest agere cupit? Sicut tu in die magni judicii manifeste videbis, si te antea inde non recognoveris, et dignis poenitentiae fructibus non emendaveris. Multum me fatigas, et merito, non imputetur tibi. Sed fatigationem meam consolatur, quod sicut tibi scripsi dicit Gregorius: Et si Aethiops niger balneum intrat, et niger de balneo exit, tamen balneator denarium balnei sui non perdit. Timeo de te meo Alexandro, quod de suo dicebat Paulus: Alexander aerarius multa mala mihi ostendit, reddet illi Dominus.



HINCMARI RHEMENSIS AD EUMDEM.
(Ex Conciliis Labbei, ut et sequentes epistolae.)
[Col. 0511D]

HINCMARUS Rhemorum episcopus, ac plebis Dei famulus, presbyteris, diaconibus, ac reliquo ecclesiastico ordini, et cunctis in Laudunensi parochia consistentibus salutem.

Confratres ac consacerdotes nostri Hetto, Ermino, Hadulfus, et Clarentius presbyteri ecclesiae vestrae prid. Kal. Junias praesentis secundae indictionis data mihi ad vicem omnium vestrum petitione, cujus hinc partim textus, quantum sufficere vidi, sequitur, de quibusdam capitulis vestrae communis necessitatis consuluerunt, hoc modo: Dum XIII Kal. [Col. 0512A] Maias pastor noster in monte Lauduno in sua synodo de perplurimis utilitatibus suae sanctae ecclesiae, ordinando et emeliorando quaedam in eis disputaret; occurrit pro successu temporum quaedam pars ejusdem disputationis, pro qua quia ordinandi rerum ecclesiasticarum potestas ab eo, cum jus et lex canonum jubendo praecipit, ut episcopus res ecclesiae suae quibus voluerit, et quomodo voluerit disponendo dispenset, auferretur; perplurimae auctoritates sancti Petri successorumque ejus, quibus qualiter et quomodo data sit potestas ligandi et solvendi, ab eodem pastore nostro in praesentia totius synodi eas relegendo recitatae sunt. Quibus recitatis, memor injuriarum suarum, quae ei moderno acciderant tempore addidit, quod immineret tempus comprovincialis [Col. 0512B] synodi, quae in Vermeria palatio regio a vobis vestrisque suffraganeis VIII Kal. Maias habita est. Ad quam vestris litteris evocatus libenti animo coram omnibus professus est, se sine ulla intercapedine progressurum. Sed quia credebat in ipsa synodo, quod mos haud exposcit canonicus, aliquam violentiam sibi illegaliter et contra leges canonum a quocunque fieri, sermone contestatorio et auctoritate sancti Petri, quod si ei licentia eundi Romam prohiberetur, aut ipse captus obtineretur, omnes sacerdotes totius parochiae suae colligavit, ut nemo eorum in ea sacerdotali ministerio tandiu uteretur, usque dum ille ipse nobiscum iterum viva voce loqueretur; aut litterae ex ipsa sancta sede beati Petri apostoli nobis mitterentur. Quo facto quod [Col. 0512C] tunc non accidit, nunc in Silvaco palatio V Kal. Junias peractum est. Qua tamen die priusquam ad ipsum Silvacum perveniret, praescius venturae violentiae suae, praedixit sacerdoti nostro Clarentio, simulque diacono Teutlando, ut nobis denuntiarent per omnia nos servaturos, quae causa suarum injuriarum, et ut satius dicamus, pro statu sanctarum ecclesiarum, in praescripta synodo XIII Kal. Maias omnibus sacerdotibus suae parochiae observare auctoritate sancti Petri ipse praeceperat.

Et post aliquanta: Quapropter quia eumdem dominum nostrum regia potestate retentum et reclusum viva voce adire non poteramus, et sacerdotali ministerio prohibiti ab eo frui non audebamus, III Kal. Junias ad capitolium nostrum convenimus, [Col. 0512D] et ibidem communi colloquio retractantes ratum fore duximus, ut exinde consilium nostrae salutis a sacra paternitate almitatis vestrae humiliter deposceremus, utrum sacerdotalis ministerii officio missas celebrando, et domino pro receptione pastoris nostri ac communi utilitate totius sanctae Ecclesiae sacrificia offerendo, baptizando pueros, visitando infirmos, reconciliando cum viatico munere poenitentiam petentes, sepeliendo mortuos, cum penitus ab his omnibus prohibiti simus. Et paulo post: in parochia nostra uti debeat, an non, et reliqua. Quam relegens satis superque dolui fateor, quia dilectus frater et coepiscopus noster Hincmarus contra episcopalem gravitatem, et contra evangelicam veritatem, [Col. 0513A] atque apostolicam et canonicam auctoritatem talia inconsulte causa suarum injuriarum agere praesumpsit; qualia nullus ante ipsum episcopus egit: quae non modo sacrarum Scripturarum tramiti contraria, et decretis sunt sanctorum adversa, verum et saluti humanae ac universae Christianitati sunt inimica. Quia, sicut Hilarus papa dicit, non minus in sacrarum traditionum delinquitur sanctiones, quam in injuriam ipsius domini prosilitur. Vestram autem solertiam laudo, filii ac fratres charissimi, quos praecepta sacrorum canonum non perfunctorie legisse cognosco. Ait enim sacra et mystica Nicaena synodus: Antiqua consuetudo servetur per Aegyptum, Libyam et Pentapolim, ita ut Alexandrinus episcopus horum omnium habeat potestatem; [Col. 0513B] quia ut urbis Romae episcopo parilis mos est. Similiter autem et apud Antiochiam caeterasque provincias suis privilegia serventur ecclesiis. Quod capitulum sanctus Bonifacius papa scribens ad Hilarium Narbonensem episcopum exponit hoc modo: Convenit nos paternarum sanctionum diligentes esse custodes. Nulli etenim videtur incognita synodi constitutio Nicaenae, quae ita praecipit, ut eadem proprie verba ponamus; per unamquamque provinciam jus metropolitanos singulos habere debere, nec cuiquam duas esse subjectas: quod illi, quia aliter credendum non est, servandum, Spiritu sancto suggerente, sibimet censuerunt. Et post aliquanta: Quod idcirco dicimus, ut advertat charitas tua, adeo nos canonum praecepta servare, ut ita constitutio quoque [Col. 0513C] nostra diffiniat; quatenus metropolitani sui unaquaque provincia in omnibus rebus ordinationem semper exspectet. Et secundum Africanum concilium scribens ad Coelestinum papam: Decreta, inquit, Nicaena sive inferioris gradus clericos, sive episcopos ipsos suis metropolitanis apertissime commiserunt.

Et venerandum Antiochenum concilium: Per singulas, inquit, regiones episcopos convenit nosse metropolitanum episcopum sollicitudinem totius provinciae gerere. Propter quod ad metropolim omnes undique qui negotia videntur habere concurrant. Unde placuit eum et honore praecellere, et nihil amplius praeter eum caeteros episcopos agere, secundum antiquam a patribus nostris regulam constitutam, [Col. 0513D] nisi ea tantum quae ad suam dioecesim pertinent possessionesque subjectas. Unusquisque enim episcopus habeat suae parochiae potestatem, ut regat juxta reverentiam singulis competentem; et providentiam gerat omnis possessionis quae sub ejus est potestate: ita ut presbyteros et diacanos ordinet, et singula suo judicio comprehendat. Amplius autem nihil agere tentet praeter antistitem metropolitanum. Presbyteros, inquit, et diaconos parochiae suae episcopus ordinet, et non exordinet. Quia quos solus episcopus ordinare potest, solus nisi ut venerandi praefigunt canones a sacris officiis submovere vel suspendere nequaquam potest. Et singula, inquit, non autem generalia suo judicio comprehendat, quem convenit [Col. 0514A] nosse metropolitanum episcopum sollicitudinem totius provinciae gerere. Propter quod ad metropolim undique qui negotia videntur habere concurrant.

Unde, fratres charissimi, docente nos beato Gregorio ac dicente, qui non corrigit resecanda, committit, ad praefatum fratrem et coepiscopum nostrum Hincmarum has quae sequuntur litteras auctoritate metropolitana dirigere necessarium duxi; monens illum paterna ac fraterna dilectione, ut juxta beati papae Hilari decreta ipse quantocius iniquum factum suum dissolvat. Quod si agere noluerit, et contumaciter, quod absit, magis differre quam obedire maluerit, sciat generalitas fraternitatis vestrae virtute Domini nostri Jesu Christi, qui, ut ipse dicit, venit animas salvare, non perdere, et [Col. 0514B] venit quaerere et salvare quod perierat: qui est, ut ipse insinuat, via, veritas et vita (Joan. IV): via scilicet conversationis sanctae, veritas doctrinae divinae, vita beatitudinis sempiternae. A quo, et per quem in aedificationem, et non in destructionem sacer ordo episcopalis accepit exordium. Judicio etiam sancti Spiritus, quo sacri promulgati sunt canones; et sancti prophetae atque apostoli, eorumque successores, et apostolicae beati Petri sedis pontifices nobis documenta salutis et regulas ac decreta salubria ediderunt, et servanda inviolabiliter tradiderunt, sicut in subsequentibus relegetis cuncta quae de capitulis in vestra petitione conscriptis contraria divinae auctoritati, quae tenetur in subditis, aut verbo praecepit, aut scripto decrevit, irrita et vacua et [Col. 0514C] nullius virtutis vel auctoritatis esse pronuntio atque decerno; vobisque ministris ecclesiae Laudunensis parochiae praefata auctoritate praecipio, ut et in missarum celebrationibus, et in caeteris officiis, tam diurnis, quam nocturnis, et in distributione secundum traditionem Domini sacramentorum coelestium fratribus et populis consulendis, sed et in baptizandis parvulis, et in suscipiendis ad poenitentiam indigentibus, et in subveniendis viatico munere secundum sacros canones obeuntibus, et in sepeliendis mortuis, sine ulla retractatione aut negligentia, quantum patitur humana fragilitas, secundum tramitem sacrarum Scripturarum traditionemque majorum divina munia exsequendo fratribus et populis consulere studeatis: scientes vos ordinum vestrorum [Col. 0514D] sustinere jacturam, si confessi aut regulariter convicti fueritis de proximorum per vestram negligentiam, quod absit, periculo. Si autem, quod non est credendum, frater et coepiscopus noster Hincmarus quocunque tempore cuicunque vel quibuscunque vestrum pro hoc quia ejus illicitam praeceptionem non observastis, contra regulas in antiquo fecerit, secundum sacros canones ad metropolim vestram, vel ad provinciale concilium qui laesos se existimaverint festinent recurrere; ut quod perperam illis, quod Deus longe faciat, fuerit irrogatum, synodi experti examen debitam et necessariam emendationem suscipiant.



HINCMARI RHEMENSIS AD EUMDEM.
[Col. 0515A]

HINCMARUS Rhemorum episcopus dilecto fratri HINCMARO Laudunensi coepiscopo nostro salutem.

Pridie Kal. Junias praesentis secundae indictionis misit ad me grex Laudunensis ecclesiae per legatos suos, quorum nomina scripta habemus, oblatam petitionem, in qua inter caetera continetur: Dum XIII Kal. Maias idem pastor noster in monte Lauduno in sua synodo de perplurimis utilitatibus suae sanctae Ecclesiae ordinando et emeliorando quaedam in eis disputaret, occurrit pro successu temporum quaedam pars ejusdem disputationis, pro qua quia ordinandi rerum ecclesiasticarum potestas ab eo, cum jus et lex canonum jubendo praecipit, ut episcopus res suae ecclesiae, quibus voluerit et quomodo voluerit, disponendo [Col. 0515B] dispenset, auferretur, perplurimae auctoritates sancti Petri successorumque ejus, quibus qualiter et quomodo data sit potestas ligandi et solvendi, ab eodem pastore nostro in praesentia totius synodi eas relegendo recitatae sunt. Quibus recitatis, memor injuriarum suarum, quae ei moderno acciderant tempore, addit quod immineret tempus comprovincialis synodi, quae in Vermeria palatio regio a vobis vestrisque suffraganeis VIII Kal. Maias habita est, ad quam vestris litteris evocatus libenti animo coram omnibus professus est se sine ulla intercapedine progressurum. Sed quia credebat in ipsa synodo, quod mos haud exposcit canonicus aliquam violentiam sibi illegaliter et contra leges canonum a quocunque [Col. 0515C] fieri, sermone contestatorio et auctoritate sancti Petri, quod si ei licentia eundi Romam prohiberetur, aut ipse captus obtineretur, omnes sacerdotes totius parochiae suae colligavit, ut nemo eorum in ea sacerdotali ministerio tandiu uteretur, usque dum ille ipse nobiscum iterum viva voce loqueretur, aut litterae ex ipsa sancta sede beati Petri apostoli nobis mitterentur. Quo facto, quod tunc non accidit, nunc in Silvaco palatio regio V. Kal. Junias peractum est. Qua tamen die priusquam ad ipsum Silvacum perveniret, praescius venturae violentiae suae praedixit sacerdoti nostro Clarentio simulque diacono Teutlando, ut nobis denuntiarent per omnia nos servaturos, quae causa suarum injuriarum, et ut satius dicamus, pro statu sanctarum ecclesiarum in praescripta synodo XIII [Col. 0515D] Kal. Maias omnibus sacerdotibus suae parochiae observare auctoritate sancti Petri ipse praeceperat.

Et post aliquanta: Quapropter quia eumdem dominum nostrum regia potestate retentum et reclusum viva voce adire non poteramus, et sacerdotali ministerio prohibiti ab eo frui non audebamus III Kal. Junias ad capitolium nostrum convenimus, et ibidem communi colloquio retractantes ratum fore duximus, ut exinde consilium nostrae salutis a sacra paternitate almitatis vestrae humiliter deposceremus, utrum sacerdotalis ministerii officio missas celebrando, et domino pro receptione pastoris nostri ac communi utilitate totius sanctae Ecclesiae sacrificia offerendo, baptizando pueros, visitando infirmos, [Col. 0516A] reconciliando cum viatico munere poenitentiam petentes, sepeliendo mortuos; cum penitus ab his omnibus prohibiti simus. Et paulo post: In parochia nostra uti debeat, an non, et reliqua. Quam novitatem a saeculo hactenus inauditam, frater charissime, satis contremiscens exhorrui, satis superque dolui. Unde augentur mihi lacrymae: gemitus se in meo corde non capiunt, atque ex intimo viscerum dolore peccatis meis reputo, quod tu talia filius meus in tempore isto novitatis praesumptione, quae de superbia descendere noscitur, agis, qualia nunquam ullus episcoporum legitur praesumpsisse. Nam sicut in sacra Historia legitur: Petrus quidem servabatur in carcere, oratio fiebat sine intermissione ab ecclesia ad Deum pro eo (Act. XII). Liberius papa, [Col. 0516B] Vigilius papa, Joannes papa, et pontifices sanctae Romanae Ecclesiae in exsilium missi, et quidam eorum carcere conclusi fuerunt: Athanasius Alexandrinae secundae sedis episcopus, et sanctus Meletius Antiochenae tertiae sedis episcopus, et Cyrillus Hierosolymitanus episcopus, Joannes Constantinopolitanus episcopus, Paulinus Treverensis episcopus, sanctus Hilarius Pictaviensis episcopus, Eusebius Vercellensis episcopus de parochiis suis abducti et in exsilium missi fuerunt, et tale quid agere, sicut egisti, non praesumpserunt. Beatus Ambrosius in ecclesia Mediolanensi Justina haeretica imperatrice praecipiente, conclusus, et armatis circa ecclesiam excubantibus obsessus, et carpento posito ante ostium, quo in exsilium traheretur, animam suam tenens [Col. 0516C] in manibus suis, quid tale non egit. Rigobertus Rhemorum episcopus crudeli violentia a sede sua expulsus, et in proprietate sua non longe ab eadem urbe cum magna indigentia pluribus annis residens deguit, sed quid tale cum coepiscopis suis non egit. Fuerunt etiam alii nostra aetate ac tempore a sedibus suis pro diversis causis ad tempus expulsi, quidam etiam irrecuperabiliter abjecti, et tale quid non egerunt; attendentes sibi dixisse Apostolum, et ex prophetico testimonio confirmasse: Non vos defendentes, charissimi, sed date locum irae. Scriptum est enim. Mihi vindicta, ego retribuum, dicit Dominus (Rom. XII; Hebr. X; Deuter. XXXII). Et si enim aliud vel hoc te ab hac praesumptione cohibere debuerat, ne solus talia faceres, quae nemo alius fecit: Cum beatus [Col. 0516D] Petrus apostolus dicat: Nemo vestrum patiatur tanquam homicida, aut fur, aut maledicus (I Petr. IV). Tanquam maledicus, inquiunt catholici doctores, patitur, qui persecutionis suae tempore in sui saltem injuria persecutoris effrenatur. Et item idem apostolorum princeps dicit: Christus passus est pro nobis, vobis relinquens exemplum, ut sequamini vestigia ejus: qui peccatum non fecit nec inventus est dolus in ore ejus, qui cum malediceretur non maledicebat, cum pateretur non comminabatur; tradebat autem judicanti se injuste (I Petr. II). Tradebat autem, et non excommunicabat neque maledicebat. Et Paulus apostolus dicit: Nemini dantes ullam offensionem, ut non vituperetur ministerium nostrum; sed in omnibus [Col. 0517A] exhibeamus nosmetipsos sicut Dei ministros, in multa patientia. Et patientes estote ad omnes (II Cor. VI) Et sanctus Gregorius scribens ad Januarium dicit: Inter querelas multiplices, inquit, Isidorus vir clarissimus a fraternitate tua frustra se excommunicatum anathematizatumque conquestus est. Quod quam ob rem factum fuerit dum a clerico tuo, qui praesens erat, voluissemus addiscere, pro nulla alia causa nisi pro eo quod te injuriaverat factum innotuit. Quae res nos vehementer afflixit. Quia si ita est, nil te ostendis de coelestibus cogitare, sed terrenam te habere conversationem significas; dum pro vindicta propriae injuriae, quod sacris regulis prohibetur, maledictionem anathematis invexisti.

Unde de caetero omnino esto circumspectus atque [Col. 0517B] sollicitus, et talia cuiquam pro defensione injuriae tuae inferre denuo non praesumas. Nam si tale aliquid egeris, in te scias postea vindicandum. Et oblata mihi petitio Laudunensis ecclesiae hanc inauditam antea excommunicationem causa injuriae tuae a te priusquam ipsa injuria tibi irrogaretur depromptam fuisse demonstrat. Quae etiam praeterita proxima Dominica die IV videlicet Kal. Junias praesentis secundae indictionis missarum celebratione praetermissa in Laudunensi parochia, proh dolor! exstitit exsecuta. Et item sanctus Gregorius in homilia 26: Judicare, inquit, digne de subditis nequeunt, qui in subditorum causis sua vel odia vel gratiam sequuntur. Unde fit ut ipsa hac ligandi ac solvendi potestate se privet, qui hanc pro suis voluntatibus, et [Col. 0517C] non pro subditorum moribus exercet. Unde recte per prophetam dicitur: Magnificabant animas quae non moriuntur, et vivificabant animas quae non vivunt (Ezech. XIII). Non morientem quippe mortificat, qui justum damnat; et non victurum vivificare nititur, qui reum supplicio absolvere conatur. Causae ergo pensandae sunt, et tunc ligandi atque solvendi potestas exercenda. Cui concordat tempore prior, sed loco posterior sanctus Augustinus in libro de Poenitentia; Noluit, inquiens, hominem ab homine judicari ex arbitrio suspicionis, vel etiam extraordinario usurpato judicio, sed potius ex lege Dei secundum ordinem Ecclesiae, sive ultro confessum, sive accusatum atque convictum. Unde pro tuis injuriis non debueras presbyteros excommunicare [Col. 0517D] ab officio celebrandi sanctum sacrificium; cum juxta sacros canones solus possis episcopus presbyteros ordinare, sed non confessos neque convictos de crimine solus non potes, nisi ut venerandi praefigunt canones, ab officio removere. Minime autem pro tua injuria quemquam presbyterorum, quantominus omnes parochiae tuae sacerdotes non debueras officio presbyterali privare? cum sanctus Gregorius ad Euphemium scribens dicat: Servorum Dei humilitas in afflictionis tempore debet apparere; qui vero se contra praepositos suos erigunt, profecto ostenditur, quod esse servi Dei contemnunt. Non enim grande est, his nos esse humiles a quibus honoramur; quod et hoc saeculares quilibet faciunt: [Col. 0518A] sed illis maxime esse debemus humiles a quibus aliqua patimur. Psalmista dicit: Vide humilitatem meam de inimicis meis (Psal. IX). Et ad Maximianum episcopum scribit: Frequenter, inquiens, me admonuisse vos recolo, ut in proferenda sententia esse praecipites nullatenus deberetis. Et ad Marcianum dicit, quia nullus sine cognitione damnandus est.

Continetur etiam in praefata petitione ab ecclesia Laudunensi exiguitati meae oblata, te prohibuisse nulli communionem, nec etiam obeunti ultimam poenitentiam, vel viaticum munus in parochia tua tribui, nullum infantem in eadem parochia baptizari, nullum mortuum sepeliri, si tibi licentia eundi Romam prohiberetur, aut captus tenereris; usque dum tu ipse viva voce cum eis loquereris, aut litterae a sede [Col. 0518B] apostolica ecclesiae Laudunensi mitterentur. Et unde nosti, frater, si vel usque in crastinum vives? semper obligati erunt quos decrevisti ligari? Quo contra beatus Gregorius dicit: Durum quippe est, ut qui nescit tenere moderamina vitae suae, judex vitae fiat alienae. Et plerumque contingit ut hunc judicii locum teneat, cui ad locum vita minime concordat: ac saepe agitur ut vel damnet immeritos, vel alios ipse ligatus solvat. Igitur, quantum ex te est, haec crudelitas tua omnem crudelitatem omnium paganorum, et omnes persecutiones omnium persecutorum, quae Christianis illatae fuerunt, excedunt, dicente Domino: Nolite timere eos qui occiderunt corpus, animam autem non possunt occidere (Matth. X). Tu autem, frater, quantum ex te est, et animam et corpus [Col. 0518C] mittis in gehennam; et non solum illos omnes occidis, quos sine baptismate, aut sine poenitentia et communione de hoc saeculo exire praecipiendo facis; verum et omnes presbyteros reos mortis illorum efficis, atque illorum judicio qui jam in coelis cum Deo regnant, et in terris miraculis coruscant, gradu privatos efficis; et pro tantis non solum in synodo, verum et in divino judicio rationem de illorum mortibus reddes. Quia sicut Paulum legimus tantorum manibus sanctum Stephanum lapidasse, quantos ad lapidandum exertos reddidit; ita et tu tantos occidis, quantos tua crudelitate, et injusta atque iniqua commendatione sine baptismate atque communione de corpore exire facis. Quomodo tibi, frater, a mente excessit, quod Dominus per prophetam unicuique [Col. 0518D] nostrum dicit: Speculatorem te dedi domui Israel. Si non annuntiaveris iniquo iniquitatem suam, et non conversus fuerit impius ab impietate sua, ipse quidem in peccato suo morietur, sanguinem autem ejus de manu tua requiram (Ezech. XXXIII). Et si illorum sanguinem de manu tua Deus requiret, quibus non annuntiasti suam iniquitatem, ut ab impietate sua converterentur; quid dices, frater, illi in judicio suo, qui sicut ipse dicit, non venit animas perdere, sed salvare? Cum venient illae animae ante Deum, qui natos suos ad baptismi gratiam, ut de potestate diaboli liberarentur, fideliter portaverunt et obtulerunt, vel per patronos [f. patrinos] miserunt? Sed et illae non minores grandium animulae parvulorum, qui [Col. 0519A] non suo sed alieno peccato obnoxiae liberari potuerunt, nisi tua crudelitate et furore ac indignatione animi forent perditae, et clamabunt adversum te? pro quibus omnibus, additis etiam tuis peccatis, tot mortibus dignus, quot occidisti crudeliori gladio tuae sententiae, quam materiali machaera.

Unde dignas ultionum poenas sine dubio lues. Cur non te terruit, et ab hac perversa sententia proferenda Domini promissio revocaverit, qua universali Ecclesiae suae per Isaiam prophetam pollicitus est dicens: Ab oriente adducam semen tuum et ab occidente congregabo te. Dicam Aquiloni, Da; et Austro, Noli prohibere (Isa. XXXIII). Et tu prohibes Ecclesiae ab immaculato divini fontis utero Domino filios generare, qui non venit animas perdere, sed salvare. [Col. 0519B] Quomodo te praeteriit quod in Evangelio legis: Offerebant, inquit, illi parvulos ut tangeret illos. Discipuli autem comminabantur afferre. Quos cum videret Jesus indigne tulit, et ait illis: Sinite parvulos venire ad me, et ne prohibueritis eos (Matth. XIX; Marc. X). Et tu prohibes offerri Domino parvulos? Et si tremendum Dei judicium te non terruit, et a furore animi tui ut talia praeciperes revocare non potuit, quia nunquam et nusquam postquam sacrum Nicaenum concilium est celebratum, tale quid factum fuisse audisti, sicut fieri praecepisti: timere debueras ne, solus hoc ageres quod nullus Christianorum unquam facere ausus fuit. Nam de infantibus baptizandis qui necdum baptizare noscuntur, quoties necessitas exegerit, regula ecclesiastica per beatum [Col. 0519C] Siricium prolata demonstrat, dicens ita: Infantibus qui necdum loqui potuerunt per aetatem, ut his quibus in qualibet necessitate opus fuerit sacri unda baptismatis, omni volumus celeritate succurri, ne ad nostrarum perniciem tendat animarum, si negato desiderantibus fonte salutari, exiens unusquisque de saeculo et regnum perdat et vitam. Quicunque etiam discrimen naufragii, hostilitatis incursum, obsidionis ambiguum, vel cujuslibet corporalis aegritudinem desperationis inciderint, et sibi unico credulitatis auxilio poposcerint subveniri, eodem quo poscunt momento temporis expetitae regenerationis praemia consequantur. Hactenus erratum in hac parte sufficiat: nunc praefatam regulam omnes teneant sacerdotes qui nolunt ab apostolicae petrae super quam [Col. 0519D] Christus universalem construxit Ecclesiam, soliditate divelli. Et beatus Leo dicit: Principalis et maximi sacramenti custodienda nobis est mystica et rationabilis exemplatio non indicta licentia, qua in baptismo tribuenda periclitantibus subvenitur: ita enim in has duas festivitates, Pascha scilicet, et Pentecosten, connexas sibimet atque cognatas incolumium et in pacis securitate degentium libera vota differimus, ut in mortis periculo, in obsidionis discrimine, in persecutionis angustiis, in timore naufragii, nullo tempore hoc verae salutis singulare praesidium cuiquam denegemus. Et Africanum concilium etiam eis infantibus de quibus non inveniuntur certissimi testes qui eos baptizatos esse [Col. 0520A] sine dubitatione testentur, neque ipsi sunt per aetatem de traditis sibi sacramentis idonei respondere, absque ullo scrupulo eos esse baptizandos praecepit, ne ista trepidatio eos faciat sacramentorum purgatione privari. Et sanctus Leo hinc dicit: Si nulla exstant indicia inter propinquos aut familiares, nulla inter clericos, aut vicinos, quibus hi de quibus queritur baptizati fuisse doceantur, agendum est ut renascantur, ne manifeste pereant. In quibus quod non ostenditur gestum, ratio non sinit ut videatur iteratum: qui autem possunt meminisse quod ad ecclesiam veniebant cum parentibus suis possunt recordari an quod eorum parentibus dabatur acceperint. Sed si hoc etiam ab ipsa memoria alienum est, conferendum eis videtur, quod collatum esse [Col. 0520B] nescitur; quia non temeritas intervenit praesumptionis, ubi est diligentia pietatis. Et sanctus Gelasius: Baptizandi sibi quispiam passim quoque tempore nullam credant inesse fiduciam praeter paschale festum et pentecostes venerabile sacramentum, excepto duntaxat gravi languoris incursu, in quo verendum est ne, morbi crescente periculo, sine remedio salutari fortassis aegrotans exitio praeventus abscedat. Et diaconi absque episcopo et presbytero baptizare non audeant, ni praedictis fortassis officiis longius constitutis necessitas extrema compellat; quod et laicis Christianis facere plerumque conceditur. Et sanctus Gregorius scribens ad Joannem Larissaeum episcopum, dicit: Secundum, inquiens, de criminalibus capitulum adversus Adrianum episcopum [Col. 0520C] videtur esse propositum de infantibus ejus jussu a sacri baptismatis susceptione prohibitis; atque ita inablutos sorde peccati defunctos in tenebris. Vide, frater, quia esse hoc criminale capitulum sanctus demonstrat Gregorius. Sed et de ultima poenitentia, et viatico munere nulli negare debere illius sententia sufficere tibi debuerat qui dicit: Venit filius hominis quaerere et salvare quod perierat (Luc. XIX): et licet misericordia Domini qua plena est terra illis qui ultimam poenitentiam, et viaticum munus sibi dari deposcunt, si eis fuerit denegatum, subvenire possit qui corde credunt ad justitiam, ore autem confitentur ad salutem, transfixi dolore cordis, et baptizata conscientia suis lacrymis gratiam Dei incomprehensibiliter percipiant, [Col. 0520D] quod eis denegare jussisti, sicut in illo latrone quod, ut beatus Augustinus dicit, ex baptismi sacramento defuerat, complevit omnipotens benignitas; quia non superbia, vel contemptu, sed ex necessitate illi defuerat: tamen manifestissime tu reus eris illarum omnium animarum, si tua praeceptione sine poenitentia et viatico munere rebus humanis excedant.

De viatico munere sanctae communionis sacrum Nicaenum concilium dicit: Quia generaliter omni cuilibet in exitu posito, et poscenti sibi communionis gratiam tribui, episcopus probabiliter ex oblatione dare debebit. De qua sancta et mystica synodo beatus Leo papa ad Anatolium episcopum Constantinopolitanum scribit dicens: Quod illa Nicaenorum [Col. 0521A] canonum per sanctum vere Spiritum ordinata conditio in nulla sit parte solubilis. Nulla sibimet de multiplicatione congregationis synodalia concilia blandiantur, neque trecentis illis decem et octo episcopis quantumlibet copiosior numerus sacerdotum vel comparare se audeat vel praeferre, cum tanto divinitus privilegio sit consecrata, ut sive per pauciores, sive per plures ecclesiastica judicia celebrentur, omni penitus auctoritate sit vacuum quidquid ab illorum fuerit constitutione diversum. Et sanctus Siricius etiam de apostatis, et idolorum cultu, ac sacrificiorum contaminatione profanatis decrevit, ut in ultimo fine suo reconciliationis gratia eis non denegetur: quia, dicente Domino, nolumus mortem peccatoris, tantum ut convertatur et vivat. Et sanctus [Col. 0521B] Innocentius dicit, quia communionem dari obeuntibus placuit, et propter Domini misericordiam quasi viaticum profecturis, et ne Novatiani haeretici negantis veniam asperitatem et duritiam subsequi videamur. Tribuitur ergo cum poenitentia extrema communio, ut homines hujusmodi vel in supremis suis permittente Salvatore nostro a perpetuo exitio vindicentur. Et sanctus Coelestinus dicit: Agnovimus, inquiens, poenitentiam morientibus denegari, nec illorum desideriis annui qui obitus sui tempore hoc animae suae cupiunt remedio subveniri. Horremus, fateor, tantae impietatis aliquem reperiri, ut de Dei pietate desperet, quasi non possit ad se quovis tempore concurrenti succurrere, et periclitantem sub onere peccatorum hominem pondere quo se ille [Col. 0521C] expediri desiderat liberare. Quid hoc rogo aliud est quam morienti mortem addere, ejusque animam sua crudelitate ne absoluta esse possit occidere? cum Deus ad subveniendum paratissimus sit, et invitans ad poenitentiam sic promittat: Peccator in quacunque die conversus fuerit peccata ejus non reputabuntur ei (Ezech. XXXIII). Et iterum: Nolo mortem peccatoris, sed tantum ut convertatur et vivat (ibid.). Salutem ergo homini adimit quisquis ei mortis tempore poenitentiam denegavit; et desperavit de clementia Dei, qui eum ad subveniendum morienti sufficere vel momento posse non credidit. Perdidisset latro in cruce praemium ad Christi dexteram pendens, si illum unius horae poenitentia non juvisset; cum esset in poena poenituit, et per unius sermonis promissionem [Col. 0521D] habitaculum paradisi Domino promittente promeruit. Vera ergo ad Dominum conversio in ultimis positorum mente potius est aestimanda quam tempore, propheta hoc taliter asserente: Cum conversus ingemueris, tunc salvus eris (ibid.). Cum ergo Dominus sit cordis inspector, quovis tempore non est deneganda poenitentia postulanti; cum illi se obliget judici, cui occulta omnia noverit revelari. Et sanctus Leo: Poenitentia, inquit, quae dilata est cum studiosius petita fuerit non negetur, ut quoquomodo ad indulgentiae medicinam anima vulnerata perveniat. Et item: His autem qui in tempore necessitatis, et in periculi urgentis instantia praesidium poenitentiae, et mox reconciliationis implorant, nec satisfactio [Col. 0522A] interdicenda est, nec reconciliatio deneganda; quia misericordiae Dei nec mensuras possumus ponere, nec tempora diffinire, apud quem nullas patitur veniae moras vera confessio, dicente Dei Spiritu per prophetam: Cum conversus ingemueris tunc salvus eris (ibid.). Et alibi: Dic tu iniquitates tuas prior, ut justificeris (Prov. XVIII). Item: Quia apud Dominum misericordia est, et copiosa apud eum redemptio (Psal. XXIX). In dispensandis itaque Dei donis non debemus esse difficiles, nec accusantium se gemitus lacrymasque negligere, cum ipsam poenitendi affectionem ex Dei credamus inspiratione conceptam, dicente Apostolo: Ne forte det illis Deus poenitentiam, ut resipiscant a diaboli laqueis, a quo captivi tenentur ad ipsius voluntatem (II Tim. [Col. 0522B] II). Verum etiam, ut diximus, talium necessitati ita auxiliandum est, ut actio illius poenitentiae, nec communionis gratia, si eam etiam amisso vocis officio per indicia integri sensus postulant negetur. At si aliqua vi aegritudinis ita fuerint aggravati, ut quod paulo ante poscebant sub praesentia sacerdotis significare non valeant, testimonia eis fidelium circumstantium prodesse debebunt, ut simul et poenitentiae et reconciliationis beneficium consequantur.

Et item idem sanctus Leo dicit: Hoc itaque admonitio nostra denuntiat, quod si quis fratrum contra haec constituta venire tentaverit, et prohibita fuerit ausus admittere, a suo se noverit officio submovendum, nec communionis nostrae futurum esse consortem, [Col. 0522C] qui socius esse noluit disciplinae. Ne quid vero sit quod praetermissum a nobis forte credatur, omnia decretalia tam beatae recordationis Innocentii, quam omnium decessorum nostrorum, quae de ecclesiasticis ordinibus et canonum promulgata sunt, disciplinis ita a vestra dilectione custodiri debere mandamus, ut si quis in illa commiserit, veniam sibi deinceps noverit denegari. Item idem de damnatione violatoris sacrorum ex hujusmodi re constitutorum. Et quia haec, frater, ignorare non vales, et hoc judicium jure depromptum non nescis, praesertim cum non catholici episcopi, sed Novatiani haeretici, ut beatus Innocentius, et sanctus Ambrosius et caeteri quique orthodoxi doctores demonstrant, sit ista perniciosissima et exitiabilis atque exsecrabilis [Col. 0522D] secta: cavere debueras ne talia sicut oblata mihi ecclesiae tibi commissae petitio monstrat, inconsulte praeciperes: puto enim te legisse epistolam sancti Augustini ad Honoratum episcopum, in qua invenire potuisti potius te mori debere cum plebe tibi commissa, quam ut illis desint sine quibus vivere et salvari non possunt sacramenta coelestia. Qua de re, frater, vide ne tu sis homicida, et etiam homicidarum homicida, quia sacramenta coelestia plebi subtrahi facis, sine quibus vivere non potest, cum adsint qui eadem sacramenta licite plebi valeant ministrare.

Pertimesce nihilominus quod de sententia sancti Evangelii qua Dominus dicit: Si quis vobis aliquid [Col. 0523A] dixerit, dicite quia Dominus his opus habet, et confestim dimittet eos (Matth. XXI), loquente in eis Spiritu sancto nostri dixere majores: Doctoribus, inquiunt, praecipitur, ut si quid eis obstiterit adversi, si quis verbo contradixerit veritatis, si quis prohibuerit peccatores solvi a laqueis diaboli, et per confessionem fidei Domino adduci, non tamen a praedicando desistant, sed constanter insinuent, quia Dominus ad aedificandam Ecclesiam suam talibus opus habet. Et proh dolor! cum nemo his contradicat, tu econtra implorantibus contradicis; alligans eos ne divina munia populis exsequantur, quorum interest sacra missarum officia celebrare, mysticam distributionem spiritualis alimoniae corporis scilicet et sanguinis Domini nostri Jesu Christi in remissionem [Col. 0523B] peccatorum fidelibus distribuere, per lavacrum regenerationis de potestate diaboli in regnum Christi non baptizatos transferre; per januam reconciliationis et viatici muneris sanctificationem animas ab aeterno interitu liberare, Domino de coelestibus tibi clamante: quia pastor bonus animam suam ponit pro ovibus suis (Joan. X). Qui fecit quod docuit, ostendit quod jussit, cum praeduce Juda cohors et ministri Judaeorum venerunt, ut eum et suos caperent dixit: Si me quaeritis, sinite hos abire (Joan. XVIII), sicque comprehendi se pertulit, et qui populos ad fidem converterent, et conversis sacra mysteria celebrarent, solutos abire permisit. Nam si te provocante aliquid tibi adversi accidit, patienter ferre debueras, usque dum ego qualiscunque [Col. 0523C] metropolitanus tuus cum coepiscopis et confratribus nostris Domini nostri regis clementiam pro te adirem; et sicut jam fecimus, quod juste et rationabiliter ab eo postularemus, utique obtineremus. Unde nihil dubitamus quin Domino cooperante obtinebimus quod juste et rationabiliter postulabimus, tantum ut tua insolentia nostris petitionibus non obsistat: quia etiam in hac tuae praesumptionis praeceptione contra Scripturarum tramitem contraque sacras regulas egeris, tibi ex loci nostri officio necessarium duxi ostendere: Scriptum est enim: Interroga Patrem tuum et annuntiabit tibi; majores tuos, et dicent tibi (Deut. XXXII); et: Palpebrae tuae praecedant gressus tuos (Prov. IV); et: Omnia fac per consilium, et post factum non poenitebis (Eccli. XXXII). [Col. 0523D] Et sacrum Nicaenum concilium dicit: Antiqua consuetudo servetur per Aegyptum, Libyam, et Pentapolim, ita ut Alexandrinus episcopus horum omnium habeat potestatem, quia et urbis Romae episcopo parilis mos est. Similiter autem et apud Antiochiam, caeterasque provincias suis privilegia serventur ecclesiis. Quod capitulum sanctus Bonifacius papa ad Hilarium Narbonensem episcopum scribens exponit ita. Convenit nos paternarum sanctionum diligentes esse custodes; nulli etenim videtur incognita synodi constitutio Nicaenae, quae ita praecipit ut eadem proprie verba ponamus, per unamquamque provinciam jus metropolitanos singulos habere debere, nec cuiquam duas esse subjectas. Quod illi, quia aliter credendum [Col. 0524A] non est, servandum sancto Spiritu suggerente sibimet censuerunt.

Et post aliquanta: Quod idcirco dicimus, ut advertat charitas tua adeo nos canonum praecepta servare, ut ita constitutio quoque nostra diffiniat, quatenus metropolitani sui unaquaeque provincia in omnibus rebus ordinationem semper exspectet. Et Africanum concilium scribens ad Coelestinum papam: Decreta, inquit, Nicaena sive inferioris gradus clericos, sive episcopos ipsos suis metropolitanis commiserunt. Et sanctus Leo ad Anastasium Thessalonicensem episcopum: secundum sanctorum Patrum, inquit, Canones Spiritu Dei conditos, et totius mundi reverentia consecratos, metropolitanos singularum provinciarum episcopos, quibus ex delegatione [Col. 0524B] nostra fraternitatis tuae cura praetenditur, jus traditae sibi antiquitus dignitatis intemeratum habere decernimus: ita ut a regulis praestitutis nulla aut negligentia aut praesumptione discedant. Et item ad Theodorum Forojuliensem episcopum: Sollicitudinis, inquit, tuae is ordo esse debuerat, ut cum metropolitano tuo de eo quod quaerendum esse videbatur conferre; quia in causis quae ad generalem observantiam pertinent omnium Domini sacerdotum nihil sine primatibus oportet impleri. Certum est enim quoniam illa quae baptizandis parvulis, et de ultima poenitentia, et viatico munere nulli denegando ex sacris regulis praemisi, ad generalem observantiam Domini sacerdotum pertinent, contra quae inconsulte praecipere non debueras. Et [Col. 0524C] Antiochenum concilium dicit: Per singulas regiones episcopos convenit nosse metropolitanum episcopum sollicitudinem totius provinciae gerere; propter quod ad metropolim omnes undique qui negotia videntur habere concurrant: Unde placuit eum et honore praecellere, et nihil amplius praeter eum caeteros episcopos agere, secundum antiquam a patribus nostris regulam constitutam, nisi ea tantum quae ad suam dioecesim pertinent, possessionesque subjectas. Unusquisque enim episcopus habeat suae parochiae potestatem, ut regat juxta reverentiam singulis competentem, et providentiam gerat omnis possessionis, quae sub ejusdem potestate; ita ut presbyteros et diaconos ordinet, et singula suo judicio comprehendat; amplius autem nihil agere tentent [Col. 0524D] praeter antistitem metropolitanum. Diligenter attende quod dicitur presbyteros et diaconos parochiae suae ordinet episcopus: ordinet autem et non exordinet, nec contra regulas ab officio submoveat vel suspendat: et ibidem subsequitur, singula suo judicio comprehendat: singula autem dicit ut suo judicio comprehendat, et non quae ad generalem observantiam omnium Domini pertinent sacerdotum, quae, ut Leo dicit, sine primatibus non oportet impleri. Et noli claudere aures cordis ad id quod ibidem diligentissime dicitur: Unusquisque, inquit, episcopus habeat suae parochiae potestatem, ut regat juxta reverentiam singulis competentem. Proinde cavere debueras ne concessa tibi tuae parochiae potestate [Col. 0525A] contra hos sacros canones abutereris, qui dicunt ut regat episcopus suam parochiam juxta reverentiam singulis competentem, et non subrigat [f. subruat], sicut tu fecisti, quantum ex te fuit, exitio juxta irreverentiam cunctis incompetentem. Omnibus enim irreverentia quam exhibuisti in tua parochia noscitur esse incompetens, quae ad omnium probatur pertinere exitium; cum singulis de singulis, quanto magis de pluribus timendum Dominus dicat: Qui scandalizaverit unum de pusillis istis qui in me credunt, expedit ei ut suspendatur mola asinaria collo ejus, et demergatur in profundum maris (Matth. XVIII; Marc. IX; Luc. XVII): quia, ut beatus monstrat Gregorius, ad sanctitatis speciem deducto, et verbo vel exemplo caeteros destruenti, melius profecto fuerit [Col. 0525B] ut hunc ad mortem sub exteriori habitu terrena acta constringerent, quam in sacro officio positus caeteris mortem verbo et opere propinaret. Quia nimirum si solus caderet, utcunque hunc tolerabilior inferni poena cruciaret.

Propterea, frater charissime, rogo, hortor, deprecor, et quanta possum dulcedine ac humilitate exposco, et metropolitana auctoritate commoneo, ut sicut Dominus praecipit per prophetam, quantocius has dissolvas colligationes impietatis, solvas hos fasciculos deprimentes (Isa. LVIII), dimitte eos qui a te constricti sunt liberos, et hoc omne onus disrumpe: attendens quod papa Hilarius in decretis suis dicit: Qui, inquiens, in causis Dei contumacia, vel contemptu deliquerit, aut ipse quod perperam fecit abolere [Col. 0525C] noluerit, in se quidquid mali non resecarit inveniet. Quapropter qui te scis quibusdam praepositum, sicut sanctus Leo in decretis suis ad Anastasium Thessalonicensem episcopum dicit: non moleste feras aliquem tibi esse praelatum, sed obedientiam quam exigis etiam ipse dependas, et sicut non vis gravis oneris a me impositam tibi sarcinam ferre, ita non audeas aliis importabile pondus imponere: discipuli enim sumus humilis et mitis magistri dicentis: Discite a me quia mitis sum et humilis corde, et invenietis requiem animabus vestris: jugum enim meum suave est, et onus meum leve (Matth. XV). Et si, quod absit, his sacris ac regularibus monitis obedire renueris, scito metropolitana auctoritate, fulta apostolicae sedis, et canonum sacrorum judicio, sicut praemisimus, hanc pestiferam atque mortiferam excommunicationem [Col. 0525D] tuam solvendam. Nam si quaelibet persona tuae parochiae a te excommunicata foret, unde dubitari posset utrum sicut sacri Nicaeni canones dicunt, pusillanimitate, aut contentione, vel alio quolibet vitio tuo videretur a congregatione seclusa, exspectarem utique usquequo omnibus communiter simul episcopis congregatis provinciae discuteretur hujusmodi quaestio, et vel tibi, vel in communi placeret humaniorem pro tali ferre sententiam. Nunc autem quia tam manifeste causa patet exsecrabilis atque exitiabilis esse a te praecepta, ut praeceptis evangelicis contraria, et decretis sanctorum inveniatur adversa, quod, ut sanctus [Col. 0526A] Leo scribit, etiam in dubiis et obscuris cavere debueras, et nullas sustinet moras habere, supradicta auctoritate denuntiabo esse omni penitus virtute vacuum quidquid a te ex praedictis capitulis praeceptum est ab illorum constitutione diversum. In cujus tuae praesumptionis evacuatione, ut partim sensu, partim verbis utar beati Gelasii, non novae constitutionis auctor, sed veteris constituti exsecutor existo, quod non solum praesuli metropolitano, sed et cuicunque est pontifici licitum, quoniam error qui semel est cum suo auctore damnatus, in participem quolibet modo pravae communionis effectum exsecrationem sui gestat et poenam.



HINCMARI RHEMENSIS AD EUMDEM.

[Col. 0526B] HINCMARUS Rhemorum episcopus dilecto fratri HINCMARO Laudunensi coepiscopo nostro salutem.

Ante non longum tempus inconvenientes atque illicitas excommunicationes in eos etiam qui ad te non pertinebant ira praecipiti et perturbata contra sacras regulas jaculasti, unde maximum scandalum in hoc regno, et in ista ecclesia commovisti: de quibus excommunicationibus nuper in Vermeria te una cum fratribus, et coepiscopis nostris conveni, easque licet non sine tui calumniosa invidia his quibus ipsas maledictiones irrogaveras quomodo dissolvisti, a nobis commonitus ut in proferenda sententia de caetero nullatenus praeceps existeres: sed tu addens pejora prioribus, sicut data mihi [Col. 0526C] petitio a Laudunensi Ecclesia monstrat, in vindictam injuriarum tuarum praecepisti, ut in commissa tibi parochia nemo missam cantaret, nemo communionem sacram perciperet, cum Dominus tradens sacrosancta mysteria corporis, et sanguinis sui celebranda suis discipulis, et per eos omnibus sacerdotibus dixerit: Haec quotiescunque feceritis in mei memoriam facietis (Luc. XXII); et de corpore et sanguine suo: Nisi manducaveritis, inquit, carnem filii hominis, et biberitis ejus sanguinem, non habebitis vitam in vobis (Joan. VI). Praecepisti quoque ut nemo parvulos, etiam mortis urgente periculo in tua parochia baptizaret, cum Dominus dicat: Docete omnes gentes, baptizantes eos in nomine Patris, et Filii, et Spiritus sancti (Marc. XVI); et: Nisi quis renatus fuerit ex aqua et Spiritu sancto non intrabit [Col. 0526D] in regnum coelorum (Joan. III). Vetuisti nihilominus ut nemo quemquam ultimam poenitentiam vel reconciliationem reciperet, vel poscenti ultimo sacrae communionis viatico subveniret, cum Dominus omnibus praedicet. Poenitentiam agite, appropinquabit enim regnum coelorum (Matth. III). Et Jacobus apostolus: Infirmatur, inquit, aliquis in vobis, inducat presbyteros Ecclesiae, et orent super eum, ungentes eum oleo in nomine Domini, et oratio fidei salvabit infirmum, et allevavbit eum Dominus; et si in peccatis sit, dimittentur ei. Confitemini ergo alterutrum peccata vestra, et orate pro invicem ut salvemini (Jac. V). Et sanctus Gregorius de resuscitatione quatriduani [Col. 0527A] mortui loquens dicit, quia illos nos debemus per pastoralem auctoritatem solvere, quos auctorem nostrum cognoscimus per suscitantem gratiam vivificare. Quae nimirum vivificatio ante operationem rectitudinis in ipsa jam cognoscitur confessione peccati. Veniat itaque foras mortuus, id est culpam confiteatur peccator, venientem vero foras solvant discipuli, ut pastores Ecclesiae ei poenam debeant amovere quam meruit, qui non erubuit confiteri quod fecit. Et de corpore, ac sanguine suo, in quibus salus animarum et corporum nostrorum consistit, Dominus dicit: Qui manducat meam carnem, et bibit meum sanguinem habet vitam aeternam, et ego resuscitabo eum in novissimo die (Joan. VI). Quae resuscitatio discreta erit ab eorum resuscitatione qui non manducant carnem filii hominis, [Col. 0527B] et non bibunt ejus sanguinem, ac per hoc non habebunt vitam. Jussisti etiam maximam inhumanitatem ut nemo mortuum in tua parochia sepeliret, cum Dominus per prophetam egenos et vagos quemque in domum suam inducere jubeat, et Dominus in judicio dicet, Hospes fui, et suscepistis me (Matth. XXV), et tu hospitium in ventre omnium matris scilicet terrae mortuis denegari jussisti, de quibus praecepta evangelica atque apostolica, et sanctorum decreta tibi direxi, quae sicut mihi non incerta relatione renunciatum est suscepisti quidem illa, sed legere noluisti, cum dicat Apostolus: Quaecunque scripta sunt ad nostram doctrinam scripta sunt, ut per consolationem Scripturarum spem habeamus (Rom. XV): qui enim doctrinam et consolationem Scripturarum abnuit, [Col. 0527C] spem salutis se non habere ostendit: nam beatus Joannes apostolus a Domitiano principe in Pathmo insula relegatus, et humana consolatione destitutus, consolationem revelationis quam divinitus acceperat in eodem exsilio ac relegatione manu propria scripsit, et ad Ecclesias quibus missus fuerat praedicare, direxit. Et sanctus Paulus apostolus ad Timotheum scribens dicit: Memor esto Jesum Christum resurrexisse a mortuis ex semine David secundum Evangelium meum, in quo laboro usque ad vincula quasi mala operans, sed verbum Dei non est alligatum: ideo omnia sustineo propter electos, ut et ipsi salutem consequantur quae est in Christo Jesu cum gloria coelesti (II Tim. II).

Et tu, frater charissime, non solum ea legere quae [Col. 0527D] tibi misi, et mihi respondere cum posses debueras; verum et ministros Ecclesiae tibi commissae quibus modis posses debueras non excommunicatione ligare, sed consolari et adhortari ut in divino servitio, et assidua oratione, et salvatione populi tibi commissi laborare studerent. Et si me digne propter indignitatem meam despicis, tamen professionis, ac subscriptionis tuae memor non debueras in qualicunque metropolitano tuo debitam obedientiam denegare, quam a tuis subditis etiam in his perniciosis tuis jussionibus exigis. Quapropter iterata commonitione, pro loci mei officio te convenire congruum duxi, suadens ut quod male ligasti dissolvas; Dominus et Creator, ac Redemptor, atque Salvator noster dicit: Si quis [Col. 0528A] mihi ministrat me sequatur (Joan. XII), id est me imitetur; de quo scriptum est: Quae coepit Jesus facere, et docere (Act. I), qui fecit et docuit, quae tibi in tuarum injuriarum tribulatione agendum et jubendum fuerat: nam imminente suae passionis articulo pro se et pro suis, sed et pro his qui credituri erant per verbum eorum in eum, Patrem oravit secundum humanitatem qui omnia donorum munera largitur cum Patre divinitatis aequalitate. Et qui praecepit discipulis suis dicens: Orate pro persequentibus et calumniantibus vos, ut sitis filii Patris vestri qui in coelis est (Matth. V; Luc. VI), in cruce non solum pro suis persecutoribus, verum et pro suis interfectoribus exoravit, et nunc sedens ad dexteram Patris interpellat pro nobis. Jussit etiam discipulis [Col. 0528B] suis antequam pateretur, cum taederet et moestus esset usque ad mortem, ut orarent ne in tentationem intrarent. Et sicut legimus, Oratio fiebat ab ecclesia (Act. XII) pro Petro recluso in carcere et vincto catenis duabus; sed et Petrus oravit, sicut legimus, pro Ecclesia. Paulus quoque in persecutionibus, in carceribus, in vinculis atque catenis positus, sicut legimus, saepe ab Ecclesia orari poposcit ut liberaretur ab infidelibus et importunis ac malis hominibus, sed et ipse oravit pro Ecclesia. Jacobus apostolus praecipitatus de pinnaculo templi, flexis genibus oravit pro suis occisoribus. Et beatus Stephanus positis genibus oravit pro se lapidantibus. Et Apostolus de hujusmodi loquens dicit nobis: Quorum intuentes exitum conversationis, imitamini fidem [Col. 0528C] (Heb. XIII). Et item Jacobus apostolus dicit: Tristatur aliquis vestrum, oret animo aequo, et psallat; et: Orate pro invicem ut salvemini (Jac. V): genus est enim non contemnendum exauditionis cum cordis contritione ad Dominum clamare in tribulatione, sicut scriptum est: Ad Dominum cum tribularer clamavi et exaudivit me (Psal. CXIX).

Tu autem contra haec novus doctor, imo novus praesumptor injuriatus, missam, ut audivi, non vis cantare, nec etiam audire, et quasi aliorum oratione non indigens vetuisti pro te, et pro se orare tibi commissam Ecclesiam, et causa tuae injuriae jussisti Christo in membris suis, qui sedens ad dexteram Patris dixit Paulo: Quid me persequeris? (Act. IX et XXVI) injurias importare et mortem inferre. Paulus [Col. 0528D] quoque et Silas quorum locum tenere debes, in ecclesia caesi virgis, et missi in interiorem carcerem, pedes habentes strictos in ligno, media nocte adorantes laudabant Deum, et audiebant eos qui in custodia erant. Subito vero terraemotus factus est magnus, ita ut moverentur fundamenta carceris, et statim aperta sunt omnia ostia, et universorum vincula soluta sunt. Expergefactus autem custos et videns apertas januas carceris, evaginato gladio volebat se interficere, aestimans fugisse vinctos: clamavit autem Paulus voce magna dicens, Nihil feceris tibi mali, universi enim hic sumus (Act. XVI). Et tu tantam benignitatem Ecclesiae tuae filiis tibi commissis non es passus impendere, quantam idem Paulus suo ad [Col. 0529A] mortem custodi impendit. Unde, frater, moneo te iterum paterna et fraterna dilectione atque auctoritate metropolitana, resipisce ab hac prava intentione, et concordans praeceptis evangelicis atque apostolicis, et sanctorum decretis, quae tibi in altera rotula pridem misi, non dedigneris eis, et cum eis patrono tuo sancto Remigio, in cujus sede, licet indignus sedeo, dicere quod sanctus apostolus Paulus dixit etiam suis minoribus: Si cui aliquid donastis, et ego (II Cor. II). Obaudi, obsecro, illorum decreta salubria per quos locutus est Christus, ne, quod absit, tibi dicat: Qui est ex Deo, verba Dei audit, propterea vos non auditis, quia ex Deo non estis (Joan. VIII). Pertimesce, rogo, quia sanctus Innocentius, beatus Ambrosius, et caeteri catholici doctores haec quae jussisti de non [Col. 0529B] suscipiendis poenitentibus ad poenitentiam haeresim dicunt esse Novati haeretici. Et non baptizare parvulos in mortis periculo constitutos schisma est maximum ab universali Ecclesia. Et in decretis apostolicae sedis legimus quia sicut universalis Dei semper tenuit, et tenet Ecclesia, schismaticus et haereticus nisi conversi fuerint ad sanctam matrem catholicam et apostolicam Ecclesiam, in regnum Dei intrare non possunt, sed pars eorum est in gehenna: et si de pane coelesti, id est de suavitate divina gustant gehennae participes, judicium sibi sumunt. Propterea, frater, ab hac secta, et ab hoc schismate revoca sensum tuum, et sequere quod sanctus Coelestinus in decretis suis ad Galliarum episcopos scripsit dicens: Obsecrationum, inquit, sacerdotalium sacramenta [Col. 0529C] respiciamus, quae ab apostolis tradita in toto mundo, atque in omni catholica Ecclesia uniformiter celebrantur, et legem credendi lex statuat supplicandi: cum enim sanctarum plebium praesules mandata sibimet legatione funguntur apud divinam clementiam, humani generis agunt causam, et tota secum Ecclesia congemiscente postulant et precantur, ut infidelibus donetur fides; ut idololatrae ab impietatis suae liberentur erroribus; ut Judaeis, ablato cordis velamine, lux veritatis appareat; ut haeretici ad catholicae fidei perfectionem resipiscant; ut schismatici spiritum redivivae charitatis accipiant; ut lapsis poenitentiae remedia conferantur; ut denique catechumenis ad regenerationis sacramenta perductis coelestis misericordiae aula reseretur. Et haec conferens in [Col. 0529D] corde tuo noli pietatis viscera petentibus salutem claudere, sed pete Deum omnipotentem, ut et in te impleat quod per prophetam olim pollicitus est dicens: Auferam a vobis cor lapideum, et dabo vobis cor carneum, et faciam ut in praeceptis meis ambuletis, et operemini (Ezech. XXXVI).

Caeterum fratres nostri quos ad te misi mihi renuntiaverunt te illis praecepisse, ut me precarentur propter Dei reverentiam, et sanctorum ejus et sedis apostolicae auctoritatem ne cogerem te respondere quandiu in tali detineris custodia et absentia clericorum tuorum, nec judicium, nec praejudicium inferrem tibi, vel tuae parochiae. Quae petitio partim non est justa, neque rationabilis: quod enim petisti [Col. 0530A] ut praejudicium tibi vel parochiae tuae non inferam, obaudio. Quod petisti ut judicium tibi vel parochiae tuae non inferam, non obaudio: dicit enim Dominus per prophetam: Si feceritis judicium inter virum et proximum ejus (Jerem. VII), et reliqua. Et Sapientia per Salomonem: Erue eos qui ducuntur ad mortem, et qui trahuntur ad interitum liberare ne cesses (Pr. XXIV). Quod mihi a Domino, quem suo judicio in metropolitana sede Rhemorum provinciae constituere voluit, praecepi audio de his qui tua praeceptione ducuntur ad mortem, et trahuntur ad interitum. Et decreta Nicaena, sicut Africana synodus scribens ad Coelestinum papam demonstrat, sive inferioris gradus clericos, sive episcopos ipsos suis metropolitanis apertissime commiserunt. Et sanctus Bonifacius capitulum [Col. 0530B] Nicaeni concilii exponens, post alia diffinivit quatenus metropolitani sui unaquaeque provincia in omnibus rebus ordinationem semper exspectet. Et Antiochenum concilium: Per singulas, inquit, regiones episcopos convenit nosse metropolitanum episcopum sollicitudinem totius provinciae gerere, propter quod ad metropolim omnes undique qui negotia videntur habere concurrant. Et cautum est sacris canonibus ut nullis liceat apud se celebrare concilia praeter eos quibus metropolitana jura videntur esse commissa: in ipsis autem conciliis adsint presbyteri et diaconi, et omnes qui se laesos existimant, et synodi experiantur examen. Propterea quod petisti ut judicium tuae parochiae non inferam, contra regulas sacras petisti, et dicendum est tibi ab Apostolo [Col. 0530C] cum hujusmodi petitoribus: Petitis, et non accipitis eo quod male petatis (Jac. IV): unnsquisque enim episcopus, inquit Antiochenum concilium, habeat suae parochiae potestatem, ut regat juxta reverentiam singulis competentem, et providentiam gerat omnis possessionis quae sub ejus est potestate; ita ut presbyteros et diaconos ordinet, et singula suo in judicio comprehendat, amplius autem nihil agere tentet praeter antistitem metropolitanum. Ex hoc capitulo quaedam sunt quae tibi in praemissa rotula scribenda dictavi, sed notarius angustia temporis coarctatus celeriter scribens intermisit; sed ea quae tibi scripseram ad meum opus diligentius scribere jubens de tabulis relevari feci, videlicet diligenter attende quod dicitur, presbyteros et diaconos parochiae suae [Col. 0530D] ordinet episcopus; ordinet autem, et non exordinet, nec contra regulas ab officio submoveat, vel suspendat, et ibidem subsequitur; singula suo judicio comprehendat: singula autem dicit ut suo judicio comprehendat, et non quae ad generalem observantiam omnium Domini pertinent sacerdotum, quae, ut Leo dicit, sine primatibus non oportet impleri. Et noli claudere aures cordis ad id quod ibidem diligentissime dicitur: Unusquisque, inquit, episcopus habeat suae parochiae potestatem, ut regat juxta reverentiam singulis competentem.

Proinde cavere debueras ne concessa tibi tuae parochiae potestate contra hos sacros canones abutereris, qui dicunt ut regat quis episcopus suam parochiam [Col. 0531A] juxta reverentiam singulis competentem, et non subrigat, sicut tu fecisti quantum ex te fuit exitio juxta irreverentiam cunctis incompetentem: omnibus enim irreverentia quam exhibuisti in tua parochia noscitur esse incompetens, quae ad omnium probatur pertinere exitium, cum de singulis, quanto magis de pluribus timendum Dominus dicat: Qui scandalizaverit unum de pusillis istis qui in me credunt, expedit ei ut suspendatur mola asinaria collo ejus, ut demergatur in profundum maris (Matth. XVII; Marc. IX); quia, ut beatus monstrat Gregorius, ad sanctitatis speciem deducto, et verbo, vel exemplo caeteros destruendi melius profecto fuerat, ut hunc ad mortem sub exteriori habitu terrena acta constringerent, quam in sacro officio positus caeteris [Col. 0531B] mortem verbo vel opere propinaret: quia nimirum si solus caderet, utcunque hunc tolerabilior inferni poena cruciaret. Quod mandasti ut non te cogerem respondere in absentia clericorum tuorum, demonstrasti te non recte intelligere sententiam canonum Carthaginensis concilii qua dicitur episcopus nullius causam audiat absque praesentia clericorum suorum, licet jam tibi dixerim qualiter sit intelligenda, et qua de re fuerit constituta. Quod autem mandasti ut, sicut mihi dominus apostolicus scriptis mandaverat, tibi licentiam Romam eundi impetrem, non mihi hoc dominus apostolicus mandavit: habeo enim illius epistolam salvam et incorruptam, in qua hoc quod mandasti non continetur. Quod mandasti quoniam in synodo nuper in Vermeria habita sedem apostolicam [Col. 0531C] appellasti, manifestissime omnes illi episcopi amplius quam viginti qui adfuere in synodo regulariter te sedem apostolicam non appellasse cognoscunt. Quod mandasti quia sedem appellas apostolicam cum in judicio nostro idem in episcopali judicio secundum sacros canones sedem apostolicam appellaveris, habemus ordinem rei qualiter inde agere debeamus. Caeterum nec tibi, nec cuiquam alii Romam ire quantum ex me est contradico. Data VIII Kal. Jun. praesentis secundae indictionis.



HINCMARI RHEMENSIS AD PRESBYTEROS ET DIACONOS ECCLESIAE LAUDUNENSIS.

HINCMARUS Rhemorum episcopus ac plebis Dei famulus, presbyteris, diaconibus ac reliquis ecclesiasticis [Col. 0531D] ordinibus in Laudunensi Ecclesia consistentibus, salutem.

Sicut petitio mihi a vobis per quosdam comministros vestros vice omnium vestrum data continet, frater et coepiscopus noster Hincmarus causa injuriarum suarum vos ab officio ecclesiastico, et omnem parochiam sibi commissam a perceptione et communione vivificorum mysteriorum nostrae redemptionis excommunicavit. Qua de re, sicut a quibusdam dicitur, plurimi sine sacri baptismatis regeneratione, et sine ultima poenitentia petita et non impetrata, atque sine viatico munere obierunt. Cum Daniel propheta de dictis Domini testimonium contra inique judicantes perhibeat dicens: Innocentem [Col. 0532A] et justum non interficies (Daniel. VIII), id est quibus ligandi atque solvendi est a Deo collata potestas, non de supercilio Pharisaeorum assumant ut vel damnent innocentes, vel solvere se noxios arbitrentur, cum apud Deum non sententia sacerdotum, sed eorum vita quaeratur. Legimus in Levitico (cap. XIV) de leprosis ubi jubentur ut ostendant se sacerdotibus, et si lepram habuerint tunc a sacerdote immundi fiant, non quod sacerdotes leprosos faciant et immundos, sed quod habeant notitiam leprosi et non leprosi, et possunt discernere qui mundus quive immundus sit. Quomodo ergo ibi leprosum sacerdos immundum facit, sic et hic cui Dominus ligandi et solvendi potestatem dedit, alligat et solvit, videlicet episcopus et presbyter, id est, non eos qui insontes [Col. 0532B] sunt alliget, vel qui noxii solvat, sed pro officio suo cum peccatorum ex veritate cognoverit varietates, sciat qui secundum auctoritatem ligandus sit, quive solvendus. Et sanctus Gregorius episcopo Nichoteranae civitatis pro quibusdam culpis in poenitentiam deputato de ejus ecclesia dicat valde esse durum, ut quousque causa ipsius episcopi subtiliter requiratur, non habeat Ecclesia illa presbyterum qui sacrum illic opus valeat celebrare.

Et ad Maximinianum archiepiscopum Syracusanum scribit, ut Venantii patritii, cujus homines in episcopium ejus irruerant, et diversa hostili more mala commiserant, et ob id ipse et sua domus ab eo excommunicati erant, ejusdem Venantii oblationes reciperet, et ipsi ac domui ejus missarum peragi [Col. 0532C] mysteria permitteret, dicens: Quia ita terrena agi debet utilitas, ut nullum nos jurgium a charitatis valeat connexione disjungere; et ita filiis nos sacerdotes oportet sacerdotalem affectum impendere, ut in causis, prout ratio suffragatur, jurisdictionem Ecclesiae nostrae debeamus minime praeterire. Sed et communicantes Maximo episcopo a se excommunicato isdem beatus Gregorius etiam non petentes absolvit hoc modo. Quosdam, inquiens, ad communicandum eidem praevaricatori violenter esse compressos: quosdam autem vestrum audivi ignorantia lapsos. Omnipotentem Dominum deprecor, ut eos qui huic pravitati minime consenserunt perpetua gratiae suae protectione custodiat, et optata eis largitate respondeat: et illos quos aut studium, [Col. 0532D] aut ignorantia, aut quaelibet alia causa traxit in culpam, ab omni reatu peccatorum, atque ab omnibus vinculis alienae obligationis absolvat, omnibusque et in praesenti vita protectionis suae gratiam tribuat et nos de vobis in aeterna patria gaudere concedat. Quia vero isdem frater ac coepiscopus noster his quae ipse commoverat benignitate principali, et meo ac fratrum et coepiscoporum nostrorum, quorumdam etiam aliorum Dei fidelium interventu prout rationabilius paci atque concordiae convenire perspeximus, non sine magno labore sopitis pro quibusdam causis et redivivis contentionibus episcopali modestiae inconvenientibus, sua contumacia exigente, ut auditu comperi, jussione domini nostri regis interim a sua est [Col. 0533A] ecclesia separatus, usque dum episcoporum consilio tractet qualiter ejus provincia corrigatur, metropolitana sollicitudine vestram commoneo dilectionem, ut quoniam illud nefandum vinculum praeceptis evangelicis atque apostolicis contrarium, et decretis sanctorum adversum, quod visus fuerat alligasse, sicut jam vobis aliis litteris intimavi, secundum tramitem Scripturarum, traditionemque majorum auctoritate sedis metropolitanae noscitur dissolutum devotis sanctae religionis excubiis mancipati orationum et sacrae oblationis ac caeteris divinae placationis studiis invigilare curetis.

Praepositus quoque ac decanus fratrum custodiae tam in spirituali sollicitudine, quam in temporali administratione solerter curam adhibeant; Thesaurarius [Col. 0533B] de luminaribus et de aliis omnibus, quae ad ecclesiae honestatem, utilitatem, atque salvationem, et ad suum ministerium pertinent, providentiam gerat. Archipresbyteri autem totius parochiae, ac presbyterorum sibi commissorum diligentiam summopere habeant, et rectores ac rectrices monasteriorum ipsius parochiae sedulo moneant, quatenus et in spiritualibus et in temporalibus subministrationibus necessaria sibi commissis exhibeant. Presbyteros vero assidue decertare hortentur et faciant, ut vigilare super greges sibi commissos non negligant, ne ab eis flagitia perpetrentur, vel perpetrata sine correctione ecclesiastica non remaneant. Ne parvuli sine regenerationis sacramento moriantur. Ne sani homines absque praedicatione et ecclesiastico ministerio [Col. 0533C] fiant. Ne infirmi sine poenitentia et reconciliatione, ac sancti olei unctione et viatico munere de hoc saeculo exeant. Ne mortui sepeliendi officio, et pia commendatione secundum traditionem ecclesiasticam aliquomodo careant. Et omnes tam subditi quam praelati humilitatem invicem insinuantes, et per charitatem invicem servientes praelati subditos diligant, et verbo atque exemplo salubriter instruant, et ad viam salutis erudiendo et corrigendo dirigant: subditi praelatis sincerae dilectionis et humilitatis affectu in Domino obedire procurent, donec aut praefatus frater noster, pastor scilicet vester respectu divino, et intelligentia principis vobis restituatur, aut fratrum et episcoporum nostrorum consilio ac consensu, atque salubri tractatu inveniam, [Col. 0533D] et vestrae in Domino unanimitati renuntiem qualiter et vobis decreto secundum sacras regulas sit agendum.



EJUSDEM HINCMARI AD HINCMARUM LAUDUNENSEM.

HINCMARUS Rhemorum episcopus HINCMARO dilecto fratri et venerabili coepiscopo nostro salutem.

Sicut oblata mihi a clericis tuis petitione suscepta jam non solum semel, sed et secundo litteris per comministros nostros tibi directis mandavi, causa tuae injuriae contra Scripturarum tramitem, traditionemque majorum in tua parochia excessisti et admonitus ut ea corigeres, mihi responsum inde [Col. 0534A] congruum non remandasti: verum nec quando te coram domino nostro rege, et quibusdam confratribus, et coepiscopis nostris verbis Apostoli monui (II Tim. I) ut non negligeres gratiam Dei quae data est tibi per manuum mearum impositionem, mihi ad rem pertinentia respondisti. Cogitans autem maturiori consilio inde mihi respondere te velle qualiter ea de quibus te monueram correxisti, cum secus tuam parochiam, et in vicinitate tibi commissae ecclesiae amplius quam per decem dies immoratus fueram, nullum mihi reddidisti responsum. Nunc vero quia sicut mihi domnus rex litteris suis mandavit, et te audisse jam credo pro utilitate sanctae Ecclesiae, et pace populi Christiani una cum eo in longiores partes a parochiis nostris pergemus, pro loci [Col. 0534B] mei sollicitudine commonere te dignum duxi, ut et ea de quibus tibi scripseram, et si qua sunt alia in parochia tua pergere gesta, regulis sacris concordans debitam satisfactionem exhibere, atque ad tramitem Deo placitum stude reducere. Quatenus inordinata quaeque in ea non remaneant, et ne quid contra disciplinam ecclesiasticam de caetero ibidem fiat, quibus valueris modis satagere cura: attendens quod nos omnes monet Apostolus; Tentatio, inquiens, vos non apprehendat nisi humana (II Cor. X): humanum quippe est tentari, sed daemonicum est a tentatione superari, et ad correctionis satisfactionem pedem operis non revocare. Igitur juxta ejusdem beati Apostoli monita, sollicite cura teipsum probabilem exhibere Deo operarium inconfusibilem, recte tractantem [Col. 0534C] verbum veritatis; vigila, in omnibus labora, opus fac evangelistae, ministerium tuum imple, sectare justitiam, pietatem, fidem, charitatem, patientiam, mansuetudinem: certa bonum certamen fidei: apprehende vitam aeternam in qua vocatus es, et confessus bonam confessionem coram multis testibus (II Tim. II). Data X Kal. Septemb. praesentis secundae indictionis.



EJUSDEM HINCMARI AD EUMDEM.

HINCMARUS Rhemorum episcopus HINCMARO Laudunensi episcopo.

Ea quae mihi pridie per manus Wanilonis venerabilis archiepiscopi ex epistolis apostolicae sedis pontificum aliis praetermissis de sacris regulis quibus [Col. 0534D] sancta moderatur Ecclesia priusquam formareris in utero novi, et antequam exires de vulva in earumdem quas habeo epistolarum integritate, non, ut dicitur, usus pessimo praeceptore me ipso, sed eorum traditione qui gratia sancti Spiritus illuminati resplenduerunt, percepi, qualiter sicut et in authenticis scripturis plura inveniuntur, quae a quibusdam dissona esse videntur, contraria sibi invicem non habeantur, veluti per singula si tempus esset ac otium, et audire dignareris, ex eisdem et aliis sacris regulis possem ostendere, de quibus pauca numero, sed magna merito, et auctoritatis pondere omissa penitus a te qui vidisti, sed non perspicue illa quae voluisti, et non vidisti quae noluisti, vel neque vidisti, quaeque [Col. 0535A] videre debuisti. Sed quoniam cum intentione tua non faciunt, nec digito movere sustinuisti. Ingeram ergo illa tibi, ut scias per ea quae congessisti, intentionis tuae affectum te non posse perducere ad effectum: decernit enim contra tuam intentionem mystica et sancta Nicaena synodus, quoniam sollicitudo omnium ecclesiarum pertinet ad primae et sanctae Romanae sedis pontificem, ut Alexandrinus episcopus omnium sibi commissorum habeat potestatem; similiter et apud Antiochiam, caeterasque provincias suis privilegia illis servantur ecclesiis: de quibus autem ecclesiis dicat, et quae, ac qualiter privilegia illis servari debeant, Antiochenum demonstrat concilium. Per singulas, inquiens, regiones episcopos convenit nosse metropolitanum episcopum sollicitudinem [Col. 0535B] totius provinciae gerere; propter quod ad metropolim omnes undique qui negotia videntur habere, concurrant. Et notis quibusdam interpositis: Amplius autem nihil agere tentet quin provincialis episcopus praeter antistitem metropolitanum, nec metropolitanus caeterorum sine gerat consilio sacerdotum.

Et Africanum concilium: Decreta, inquit, Nicaena sive inferioris gradus clericos, sive episcopos ipsos suis metropolitanis apertissime commiserunt, et reliqua. Et sanctus Innocentius dicit: Si quae causae vel contentiones inter clericos, tam superioris ordinis, quam etiam inferioris fuerint exortae, ut secundum synodum Nicaenam congregatis ejusdem provinciae episcopis jurgium terminetur, et reliqua. [Col. 0535C] Et sanctus Bonifacius scribit: Convenit nos paternarum sanctionum diligentes esse custodes: nulli etenim videtur incognita synodi constitutio Nicenae quae ita praecipit, ut eadem proprie verba ponamus; per unamquamque provinciam jus metropolitanos singulos habere debere, nec cuiquam duas esse subjectas. Quod illi quia aliter credendum non est, servandum sancto Spiritu suggerente sibimet censuerunt. Et paulo post: Quod idcirco dicimus ut advertat charitas tua adeo nos canonum praecepta servare, ut ita constitutio quoque nostra diffiniat quatenus metropolitani sui unaquaeque provincia in omnibus rebus ordinationem semper exspectet. Et sanctus Coelestinus: Juxta decreta canonum unaquaeque provincia metropolitano suo contenta sit, ut [Col. 0535D] decessoris nostri data ad Narbonensem episcopum continent constituta. Nec usurpationi locus alicui sacerdoti in alterius concedatur injuria: sit concessis sibi contentus unusquisque limitibus, alter in alterius provincia nihil praesumat. Et Leo: Secundum sanctorum Patrum canones Spiritu Dei conditos, et totius mundi reverentia consecratos, metropolitanos singularum provinciarum episcopos jus traditae sibi antiquitus dignitatis intemeratum habere decernimus. De quibus canonibus idem sanctus Leo apostolicae sedis pontifex non ignorans quae sui decessores ac praedecessores scripserunt, ad Anatolium dicit: Illa, inquiens, Nicaenorum canonum per sanctum vere Spiritum ordinata conditio in nulla est parte solubilis, [Col. 0536A] nulla sibimet de multiplicatione congregationis synodalia concilia blandiantur. Neque trecentis illis decem atque octo episcopis quantumlibet copiosior numerus sacerdotum vel comparare se audeat vel praeferre, cum tanto divinitus privilegio Nicaena sit synodus constituta, ut sive per pauciores, sive per plures ecclesiastica judicia celebrentur, omni penitus auctoritate sit vacuum quidquid ab illorum fuerit constitutione diversum. Et ad Maximum Antiochenum episcopum: Etsi diversa nonnunquam sunt merita praesulum, tamen jura permanent sedium, quibus praesunt. Aemuli perturbationem aliquam fortassis inferre, non tamen possunt minuere dignitatem: quantumlibet enim amplior numerus sacerdotum aliquid per quorumdam [Col. 0536B] subreptionem decernat, quod illis trecentorum decem et octo episcoporum constitutionibus invenitur adversum, justitiae consideratione cassatur. Et ad Theodorum Forojuliensem episcopum dicit: Sollicitudinis quidem tuae is ordo esse debuerat, ut cum metropolitano tuo de eo quod quaerendum videbatur esse conferres, ac si id quod ignorabat dilectio tua etiam ipse nesciret, instrui vos pariter posceretis, quia in causis quae ad generalem observantiam pertinent omnium Domini sacerdotum, nihil sine primatibus oportet impleri.

Et Hilarus papa: Illud etiam non potuimus praeterire, quod sollicitudine diligentiore curandum est, ne praeter metropolitanorum suorum litteras aliqui episcopi ad quamlibet provinciam audeant [Col. 0536C] proficisci, quod etiam in omni genere officii clericalis per singulas debet ecclesias custodiri. Et sanctus Gregorius ad Innocentium et caeteros episcopos: Hortamur, inquit, fraternitatem vestram, ut si quemquam vestrum pro causis propriis ubicunque longius compulerit ambulare necessitas, a metropolitano vestro, secundum inclytam a sanctis patribus regulam petere licentiam debeatis, nec eum postponere in aliquo praesumatis, excepto si, quod non optamus, contra eumdem metropolitanum vestrum vos habere aliquid causae contingat, ut hoc sedis apostolicae judicium hi qui petere festinant, licentiam habeant. Quod scitis per canones etiam antiquorum patrum institutione permissum, manifestum est enim de quibus canonibus, id est [Col. 0536D] Sardicensis concilii: sicut et Innocentius ad Victoricium Rothomagensem episcopum dicit. Et Gelasius praefatis concordans exponendo psalmi versum dicit: Deus in gradibus ejus cognoscetur (Psal. XLVII). Et item: Distribuite domus ejus (ibid.) quin Ecclesiae hic ordo procul dubio qui ecclesiasticarum narratur in altitudine dignitatum, gradibus utique distributis nobis cognoscibilem Deum fieri, et tribuit esse rectorem. Quod Leo ad Anastasium evidenter exponit: Etsi ordo, inquiens, generalis est omnibus sacerdotibus, non tamen communis est dignitas omnibus. Quia et inter beatissimos apostolos in similitudine honoris fuit quaedam discretio potestatis, et cum omnium par esset electio, [Col. 0537A] uni tamen datum est ut caeteris praeemineret. De qua forma episcoporum quoque est orta distinctio, et magna ordinatione provisum est ne omnes sibi omnia vindicarent, sed essent in singulis provinciis singuli quorum inter fratres haberetur prima sententia. Et paulo post: Qui ergo scit se quibusdam praepositum non moleste ferat aliquem sibi esse praelatum, sed obedientiam quam exigit etiam ipse dependat.

Et Africanum concilium decrevit ut episcopus a primate suo vocatus ad synodum competenter occurrat: quod si non potuerit occurrere nisi rationem impedimenti sui apud suum primatem reddiderit, ecclesiae suae communione debere esse contentum; et qui non fuerit concors circa metropolitanam ecclesiam, [Col. 0537B] et circa sacerdotale consortium, sed inflatus et ab hoc consortio separatus putat propriae plebi incubandum, et nonnunquam conventus ad concilium venire detractat, circa hunc non tantum dioecesim non esse servandam, verum et de propria ecclesia, quae illi male faverit, omnimodo adnitendum ut etiam auctoritate publica rejiciatur, atque ab ipsa principali cathedra removeatur. Et si accusatus, juxta Carthaginense concilium ad rationem reddendam venire refugerit, et excommunicatus a primate suo exstiterit, tempore quo non communicat, nec in sua ecclesia, vel parochia communicet. Percurre, frater, sacra concilia canonum, et decreta Romanorum pontificum, et a Siricio et in reliquum, ita ut praemissum est, invenies fuisse decretum ac conservatum, [Col. 0537C] et corrige illorum sensibus sensum tuum, et dirige ad eorum doctrinam et praeceptionem intentionem tuam. Et sic intellige sacras regulas sicut illi eas intellexerunt; quia potest fieri ut ego et tu in multis erremus: non debet autem credi, vel etiam suspicari, ut ipsi erraverint. Quapropter velis nolis haec statuta convulsa manebunt, a quibus si, quod absit, aliquis pertinaciter deviaverit non inter catholicos computabitur, sed cum schismaticis condemnabitur, quia, ut Hilarus papa dicit, non minus in sanctarum traditionum delinquitur sanctiones, quam in ipsius Domini injuria prosilitur. Et sicut in decretis apostolicae sedis scriptum est, quisquis schismatico assenserit, schismaticus esse negari non poterit. Quod etsi omnes sacerdotes et mundus assentiat, [Col. 0537D] damnatio consentientes involvit, non praevaricationem consensus absolvit: non enim crimen minuitur, sed accressit, cum generale fit ex privato: hoc enim Deus omnium indicavit qui peccantem mundum generali diluvio interemit.



HINCMARI RHEMENSIS AD EUMDEM.

HINCMARUS Rhemorum episcopus dilecto fratri et coepiscopo nostro HINCMARO salutem.

Homines de villa quae vocatur Follanaebrayus, metropolis Ecclesiae Rhemorum indignitati meae commissae, in tua parochia consistente ad me reclamaverunt quia in ecclesia ad quam a longo tempore [Col. 0538A] meorum et tuorum praedecessorum sua vota et decimas ipsi et sui praedecessores contulerunt, et ibi obsequium sacerdotalis officii habuerunt usque ad praesentis anni 860 tertiae indictionis prid. Non. Febr. nempe nec missam audire, nec in tempore necessitatis, sicut sacrae regulae praefigunt eorum infantes baptismum accipere, nec etiam obeuntes confessione et viatici muneris reconciliatione salvari possint: dicunt enim quia ex quo memorari ab his qui in carne sunt potest, quoniam ipsa ecclesia per se fuit semper, et nulli alteri ecclesiae fuit subjecta. Nam tempore Tilpini Rhemorum archiepiscopi quando Rodulfus avus Parduli Laudunensis episcopi ipsam villam in beneficio habuit, fuit in praefata ecclesia Ferterus presbyter. Post obitum Ferteri fuit in ipsa [Col. 0538B] ecclesia Dodo presbyter, quando Odelherus filius Rodulfi, pater Parduli episcopi ipsam villam in beneficio habuit. Post obitum Dodonis presbyteri fuit in ipsa ecclesia Agmeradus presbyter quando Odelgisus frater Parduli episcopi habuit ipsam villam in beneficio. Et isti tres presbyteri fuerunt in ipsa ecclesia per successiones tempore episcoporum Laudunensis Ecclesiae, Genebaudi junioris, Berniconis et Gaufredi. Post obitum Agmeradi fuit in ea ordinatus Ottericus presbyter a Wenilone Laudunensi episcopo. Ipse Ottericus dum ipsam ecclesiam teneret cantavit in Noviante, et in Landrica curte et in Broeris: titulus autem ipsius in quo et residuus erat, fuit in Follanaebrayo. In ipso tempore fuit Nodalbertus presbyter in Codiciaco per annos viginti: [Col. 0538C] obiit autem Wenilo, et successit Ostroldus episcopus in Ecclesia Laudunensi. Obiit Nodalbertus presbyter de Codiciaco, et successit ei Gozmarus presbyter qui de canonica Rhemensi missus est ad Ecclesiam in Codiciaco, et fuit ibi per annos circiter triginta. Obiit Ostroldus et aliquandiu vacavit episcopatus in Follanaebrayo cum Odelharius beneficium illud habebat usque ad meum tempus quo fui ordinatus episcopus post plures annos ordinationis Simeonis episcopi. Et quia jam Gozmarus officium presbyterale agere non poterat, consensit ut alter presbyter illi in eadem ecclesia succederet, sicque consentiente Simeone episcopo missus est Haimeradus clericus Simeoni episcopo ad ordinandum in Codiciaco. Post obitum Simeonis episcopi in [Col. 0538D] Laudunensi Ecclesia successit Pardulus episcopus, cujus tempore obiit Ottericus presbyter de Follanaebrayo, qui per annos circiter sexaginta in eadem ecclesia presbyter deguit. Post obitum Otterici venerunt homines de ipsa villa ante Pardulum episcopum reclamantes, quia non haberent presbyterum in sua ecclesia: Pardulus autem episcopus cum meo consensu suggerente mihi Osvero cui beneficium Odelharii filii Odelgisi nepotis de fratre Parduli episcopi commiseram Wlfegerum clericum in ipsa ecclesia ordinandum suscepit: ante vero quam ipse Wlfegerus fuisset ordinatus obiit Pardulus episcopus. Interea ante ordinationem tuam cantavit ibidem Haimeradus presbyter in Codiciaco ordinatus a Simeone [Col. 0539A] episcopo, et reclamante ipso Haimerado apud me et ante te quia ipsa Ecclesia subjecta esse deberet Ecclesiae de Codiciaco, cum meo consensu misisti vicarios tuos Ivonem, Luidonem archidiaconum, Hedenulfum, Angelrannum decanum presbyterum, qui inquisierunt inde rei veritatem, quique tibi renuntiaverunt quod tibi bene est notum, et sicut in nostris gestis habemus veracibus testibus, et evidentibus documentis invenerunt quod ipsa Ecclesia de Follanaebrayo nunquam Ecclesiae in Codiciaco fuerit subjecta, sed presbyterum semper habuerit. Inde sicut ipsi homines dicunt per tuum consensum Bertfridus presbyter in eadem ecclesia, et in ecclesia tua apud Broeras per quinque annos cantavit, qui Bertfridus apud te se reclamavit quod [Col. 0539B] Haimeradus ipsam capellam destructam haberet; et inde pallium unum, et casulam unam, et schillam unam, et librum unum abstulerit, et, sicut homines ipsi dicunt, misisti missos tuos ad hanc causam inquirendam Hadulfum scilicet archidiaconem, Fainulfum et Angelrannum presbyteros, et sicut ipse Bertfridus dixerat invenerunt.

Quapropter et ea quae repetita fuerant Haimeradus ipsi ecclesiae coram missis tuis restituit. In ipsa ecclesia, ut praedixi, idem Bertfridus per annos quinque per tuam licentiam ministravit, donec fama de eo vulgata abscessit. Deinde Sigebertus cui illud beneficium de drame [f., dedi a me] secundum antiquam consuetudinem clericum petiit, qui in ipsa ecclesia a te ordinaretur, cui secundum consuetudinem [Col. 0539C] antecessorum meorum, et secundum regulas ecclesiasticas ac synodalia capitula clericum de potestate ecclesiae nostrae ea conditione concessi, ut si tu illum probabilem judicares, ego illi libertatem ecclesiasticam darem; et sic demum tu illum regulariter ordinares. Qui clericus nomine Seminatus per quatuor annos te sciente ipsam ecclesiam tenuit, et secundum paupertatem suam, sicut simul saepe vidimus, et adhuc paret, bene in ea laboravit, et ad illius vicem usque dum ad ordinationem venire per annum et dimidium commendatione ministrorum tuorum, scilicet Hadulfi archidiaconi et Angelranni decani presbyteri, Grimo presbyter tuae parochiae in ipsa ecclesia cantavit: deinde ipsorum consensione Heimericus presbyter tuae parochiae per duos [Col. 0539D] et dimidium annos ibidem officium sacerdotale exhibuit, usque, ut supra dixi, pridie Nonas proxime praecedentis Februar. quando praefato clerico interdicta est ipsa ecclesia; et, nunc inde quaestio removetur, quasi non debeat sufficere ad sopiendam omnem remotionem antiquitas, et tanta longitudo temporum et numerositas episcoporum, ac presbyterorum sub quibus ipsa ecclesia per se nulli alteri ecclesiae subjecta constitit, cum et leges publicae tam apud Romanos, quam et apud nostrates, sed et canones, atque sedis Romanae pontificum decreta praefigunt, ut ultra triginta annos nulli liceat pro eo appellare quod legum tempus excludit; quasi etiam non debeant sufficere tuae per ministros tuos requisitiones [Col. 0540A] et diffinitiones, cum leges publicae atque ecclesiasticae decernant, ut quae legaliter ac regulariter distincta sunt non evellantur neque removeantur: sed et leges publicae atque ecclesiasticae decretae sunt de his qui diffinita causa removere praesumunt. Postea vero quam ipsa ecclesia eidem clerico, sicut quidam dixerunt, sine tua commendatione interdicta est, missa ibidem celebrata non fuit, nec aliquis de ipsa villa in confessione, vel in communione, vel in baptizatione sacerdotale obsequium habuit, et hac occasione duo ibidem homines sicut ad me pervenit sine confessione et communionis reconciliatione fuerunt mortui, quorum unus Erleherus, et alter Gislehardus vocabantur; nam ipsa ecclesia habet unde bene per se potest consistere; et hoc inter [Col. 0540B] caetera habetur indicium, quoniam a longo tempore per se constitit, quia etiam terras habet, quas Ottericus presbyter in ea ordinatus comparavit, et secundum regulas ecclesiasticas moriens ibidem reliquit, et presbyteri qui per tanta tempora in ea fuerunt bene inde se conduxerunt.

Propterea, frater, moneo dilectionem tuam, ut deposita omni contra regulas irrationabili animositate, nolis contra salutem et ministerium tuum de eadem ecclesia agere, pro eo quod ex mihi commissa ecclesia et beneficio Sigeberti mihi fidelis, viri sororis tuae, probatur existere, contra quos indebite es commotus. Praesertim cum neminem pastoris fungentem officio latere debeat, quia in exsequendo divino mysterio sicut nullius [Col. 0540C] gratia ad indebita provocari, ita et debita nullius odio, vel privati studii zelo debeat retardare sive pervertere: scimus enim quia regulae Aurelianensis concilii dicunt, quae tempore Ludovici regis quem sanctus Remigius cum Francorum millibus baptizavit decretae fuerunt, ut omnes basilicae quae per diversa constructae sunt, vel quotidie construuntur secundum priorum canonum regulam in ejus episcopi in cujus territorio positae sunt, potestate consistant. Et Toletanum concilium dicit, ut dotes ecclesiarum, et omnia secundum constitutionem antiquam ad episcopi ordinationem et potestatem pertineant, scilicet, ut Antiochenum concilium dicit, regat juxta reverentiam singulis competentem, et prudentiam gerat omnis possessionis quae sub ejus est potestate: [Col. 0540D] ita ut presbyteros et diaconos ordinet, et singula suo judicio comprehendat. Sed antequam ipsae regulae tempore Ludovici regis in synodo Aurelianensi fuerint constitutae, antiquiores non refragatae Arausici concilii regulae statuerunt, ut si quis episcoporum in alienae civitatis territorio ecclesiam aedificare disponit, vel pro fundi sui, aut ecclesiastici, vel pro quacunque suorum opportunitate, permissa licentia aedificandi, quia prohiberi hoc voto nefas est, non praesumat dedicationem, quae illi omnimodis reservatur in cujus territorio ecclesia assurgit, et reservata aedificatori suo hac gratia, ut quos desiderat clericos in re sua videre, ipsos ordinet in cujus territorio est, vel si ordinati jam sunt, ipsos habere [Col. 0541A] acquiescat, et omnis ecclesiae ipsius gubernatio ad eum in cujus civitatis territorio ecclesia surrexerit pertinebit. Et hac auctoritate a temporibus sancti Remigii semper praedecessores mei in temporibus praedecessorum tuorum in ecclesiis ad Codiciacam villam Laudunensis parochiae, sed et ad Juliacam villam in parochia Suessonica cum consensu ipsarum civitatum episcoporum ordinatos miserunt presbyteros. Unde et ego in Codiciaco, et in Juliaco inveni.

Sed quia mihi pro honore coepiscoporum nostrorum ipsarum sedium complacuit, ut illis decedentibus clericos ordinandos in eisdem ecclesiis episcopis propriarum parochiarum dirigerem cum libertate ecclesiastica et litteris meis ordinandos presbyteros [Col. 0541B] in praefatis ecclesiis misi: et Simeon, ut praedixi missum a me sibi Haimeradum ordinavit presbyterum, et domnus Rothadus meae missioni non resultans, jam in Juliaco duos a me sibi missos clericos ordinavit presbyteros, et ego ipsi, sed et aliis coepiscopis nostris in parochia nostra ecclesias habentibus, eumdem honorem sicut et praedecessores mei illorum praedecessoribus fecerunt, conservo. Et rectum est ut tu antiquae auctoritati et consuetudini tuae metropoli a tuis praedecessoribus conservatae non deroges: praesertim cum sit constitutum in primo libro capitulorum synodalium tempore Augustorum nostrorum a nostris majoribus conservatorum, ut sine auctoritate, vel consensu episcoporum presbyteri in quibuslibet ecclesiis constituantur, nec [Col. 0541C] expellantur; et si laici clericos probabilis vitae, et doctrinae episcopis consecrandos, suisque in ecclesiis constituendos obtulerint, nulla qualibet occasione eos rejiciant; et exinde nuper in placito domni nostri regis Caroli apud Pistas constitutum est quod et tua consensione firmasti capitulum, quo dicitur ut si abbates, vel abbatissae, aut comites, seu vassi nostri, aut caeteri laici clericos probabilis vitae et doctrinae episcopis canonice consecrandos, suisque in ecclesiis constituendos obtulerint, nulla qualibet occasione eos episcopi vel ministri eorum rejiciant.

Propterea si ipse clericus criminosus non est, et docibilis est, quod etiam in episcopo canones sacri requirunt, quoniam a nobis tibi ordinandus offertur, [Col. 0541D] non debes illum ab ordinatione in ecclesia ipsa rejicere, cui per tanta tempora eamdem ecclesiam consensisti: cum sanctus Innocentius in decretis suis ad Martianum Naisitanum episcopum de quibusdam presbyteris qui in parochia illius aliquandiu tenuerunt ecclesias, sed quadam occasione communionem illius mereri non poterant dicat: Frater, inquiens, charissime, si eorum assertio fidem recipit veri, suscipiendos esse ambigere non debes, quod tandiu ecclesias sibi creditas passus es retinere. Et si eumdem clericum in eadem ecclesia vis ordinare, scribe mihi secundum morem, et ego illi libertatem ecclesiasticam dabo. Si autem ipse clericus cui per tanta tempora ipsam ecclesiam in Follanaebrayo habere, [Col. 0542A] et in ea laborare consensisti, non placet, et per rationem, aut pro crimine, aut pro indocibilitate illum rejeceris, quem contra regulas sine mea licentia, et sine libertate canonica ordinasti, ostende, et alterum inveniemus; tantum ut praefata auctoritas regularum, et antiqua consuetudo de ipsa ecclesia nobis a te conservetur, sicut temporibus praedecessorum et decessorum tuorum Genebaudi, Berniconis, Gairfredi, Wenilonis, Ostroldi; et quando episcopatus vacavit in Ailemaro, et tempore Simeonis, ac Parduli, sed et tuo tempore usque modo meis praedecessoribus ac decessoribus Tilpino, et quando post eum vacavit episcopatus, sed et Wlfario, Eboni, et quandiu ipsum episcopatum tenuit Fulco, et post eum Noto, sed et mihi jam per viginti quinque annos [Col. 0542B] in Rhemorum sede ministranti hactenus est conservata amplius quam per centum annos, velut per veridicas chronicas computavi, et tibi possum ostendere, cum constet legibus, et sacris regulis cautum, quia sicut nobis pro nostro libitu non licet parochias rusticanas antiquitus constitutas sine ratione dividere: ita etiam non licet confundere. Quia vero ipsum clericum contra regulas ordinasti, regulae sacrae demonstrant dicentes: Admittuntur, inquit Leo in epistola ad universos episcopos per universas provincias constitutos, passim ad ordinem sacrum, quibus nulla natalium, nulla morum dignitas suffragatur; et quia dominis suis libertatem consequi minime potuerunt, ad fastigium sacerdotii, tanquam servilis vilitas hunc honorem capiat, provehuntur, [Col. 0542C] et probari Deo posse creditur, qui domino suo necdum probare se potuit. Duplex itaque in hac parte reatus est, quod et sacrum ministerium talis consortii vilitate polluitur, et dominorum, quantum ad illicitae usurpationis temeritatem pertinet jura solvuntur. Ab his itaque, fratres charissimi, omnes vestrae provinciae abstineant sacerdotes, et non tantum ab his, sed et ab aliis etiam, qui originali, aut alicui conditioni obligati sunt, volumus temperari, nisi forte eorum petitio aut voluntas accesserit qui aliquid sibi in eos vindicant potestatis: debet enim esse immunis ab aliis qui divinae militiae fuerit aggregandus, ut a castris dominicis quibus nomen ejus ascribitur nullis necessitatis vinculis abstrahatur. Et post decretam natalium honestatem moresque [Col. 0542D] ordinandorum describens, hanc conclusionem subjungit. Hoc itaque admonitio nostra denuntiat, quod si quis fratrum contra haec constituta venire tentaverit, et prohibita fuerit ausus admittere, a suo se noverit officio submovendum, nec communionis nostrae futurum esse consortem, qui socius esse noluit disciplinae. Sciendum vero est hic non vacare a discretione, ex rationis specialitate haec pronomen pluralis numeri, cum dicit; si quis fratrum contra haec constituta venire tentaverit, et reliqua, sicut secundum Domini dictum: Iota unum aut apex unus a lege non praeterit (Matth. V).

Repetamus superiora hujus epistolae in qua dicit: Admittuntur passim ad ordinem sacrum quibus nulla [Col. 0543A] natalium dignitas suffragatur. Si inter sacros ordines ordo acolythi non deputatur, de hoc nostro clerico nomine Senato a te acolytho sine nostra licentia, vel sine ecclesiastica libertate ordinato nil repeto. Et quia, ut dicit Innocentius, observatio prior durior, posterior interveniente misericordia inclinatior est, posteriores canones dicunt, ut nullus servilibus, colonariisque conditionibus obligatus juxta statuta sedis apostolicae ad honores ecclesiasticos admittatur, nisi, prius aut testamento, aut per tabulas eum legitime constiterit absolutum. Quae si quis episcoporum ejus qui ordinatur conditionem sciens transgredi per ordinationem inhibitam fortasse voluerit, anni spatio missas facere non praesumat. Hos autem Gallicanos canones, quibus saepe in tuis scriptis [Col. 0543B] uteris, et per quos te reclamas, scio quia non abjicies, cum Antiochenum concilium quod apostolica sedes, et universalis Ecclesia recipit dicat: Perfectum concilium est ubi interfuerit metropolitanus antistes. Et Leo ad Maximum Antiochenum episcopum: Quidquid, inquit, propter speciales causas synodalium conciliorum ad examen episcopale defertur, potest aliquam dijudicandi habere rationem, si nihil de eo est a sanctis Patribus apud Nicaeam diffinitum. Sacri denique canones manumissiones in Ecclesia fieri posse ab imperatoribus petierunt, quae et ab eis concessa est, et a tempore ipsius concessionis regulae, et mox ecclesiasticus hactenus eas servavit, et servat. Unde scriptum est in libro capitulorum synodalium primo, quae tempore Augustorum nostrorum [Col. 0543C] Caroli et Ludovici fuerunt condita capitula quinquaginta quinque. Nullus, inquiunt, episcopus servum alterius ad clericatus officium sine domini sui voluntate promovere praesumat. Et hoc Gangrense concilium prohibet et capitulo 82 ad locum; de ecclesiarum vero servis communi sententia decretum est ut archiepiscopi per singulas provincias constituti nostram auctoritatem, suffraganei vero illorum exemplar illius penes se habeant. Et quandocunque de familia ecclesiae utilis inventus aliquis ordinandus est, in ambone ipsa auctoritas eorum populo legatur, et coram sacerdotibus, vel coram fidelibus laicis ante cornu altaris, sicut in nostra auctoritate continetur, remota qualibet calliditate libertatem consequatur: et tunc demum ad [Col. 0543D] gradus ecclesiasticos provehatur. Similiter quoque de his agendum est quos laici de familia ecclesiarum ad sacros ordines promoveri voluerunt. Sed et de his quos praepositi canonicorum atque monachorum ordinandos expetierint, eadem forma servanda est. Ostende igitur nobis istam manumissionem ecclesiasticam de praefato clerico a te acolytho ordinato, et nihil repeto. Dictum est etiam mihi quod ter per tres presbyteros ipsum clericum ad tuam synodum vocari jussisti ut reddat rationem in tua synodo, cujus auctoritate ecclesiam in parochia tua accepit: unde tibi puto supra rationem reddidi, cujus auctoritate, et qua ratione praedictam ecclesiam in parochia tua suscepit, quam ei per tanta tempora [Col. 0544A] habere consensisti, sicut plurimis est manifestum. Ipse autem nullam rationem spoliatus contra rationem, et auctoritatem tibi inde in synodo regulariter reddere debet: si autem ideo illum vis in synodum tuam venire, quoniam Chalcedonenses canones dicunt nullum absolute ordinare debere presbyterum aut diaconum, nec quemlibet in gradu ecclesiastico, et reliqua, ut forte oblitus per illum discas cujus suasione illum contra regulas ordinaveris; quatenus si forte in synodo episcoporum inde compellatus fueris, habeas quid respondeas. Manda mihi, et ego illum quoniam nostrae ecclesiae est mancipium nulla libertate donatum, per meos missos tibi in synodum tuam transmittam, ut dicas quod beatus Leo ad Anatolium Constantinopolitanum episcopum scribit; [Col. 0544B] quia sicut in mala suasione delinquitur, ita et in mala consensione peccatur. Retractes etiam quoniam ut supra ostendi, illa quae tempore antecessorum tuorum constiterant, et post mortem Otterici de ecclesia in Follanaebrayo praesumpta fuerunt per ministros tuos Ivonem, Luidonem, Angelrannum; itemque per Hadulfum, per Famulfum, per eumdem Angelrannum destruxisti, et quae statuta fuerunt tempore antecessorum tuorum reaedificasti, quaeque nunc iterum de ipsa ecclesia destructa sunt, sed et quae praenotavi de regulis ecclesiasticis et synodalibus capitulis transtulisti. Sententiam beati Leonis ad Leonem Augustum depromptam parvipendere nullo modo debes, quam in synodo apud Suessionis audisti; et in illo libro quem tibi dedi ipse legere [Col. 0544C] potes. Si, inquit, quae destruxisti haec aedifico, praevaricatorem me constituo, et eis me ultionum conditionibus subdo, quas non solum auctoritas beatae memoriae principis Martiani, sed etiam ego mea consensione firmavi; et sicut presbytero nostro parochiae ad te misso respondisti, quia sicut tibi fecimus in nostra parochia de tua ecclesia, ita et tu nobis facies de nostra ecclesia in tua parochia non solum non consentio, verum et hortor ut facias, scilicet ut inquiras diligenter sub veritatis testificatione in suo sacerdotio per Angelrannum, per Grimonem, per Fraumarum presbyteros, sed et per ipsum Haimeradum quod de ipsa ecclesia testificatus est Pardulus decessor tuus coram ipsis ante obitum suum. Sed et per alios presbyteros, et vicinos ac idoneos laicos in [Col. 0544D] ipsa villa commanentes, et circummanentes legaliter require, quod inde ex veritate cognoscunt de his quae praescripsi, et sicut episcopus cum veritatem inveneris inde justum judicium judica, velut et ego coram missis tuis de capella episcopii tui in parochia nostra legaliter et regulariter inquisivi, et secundum leges et sacros canones ac decreta sedis Romanae pontificum diffinivi, sicut tibi scripto veritate et auctoritate subnixo ostendam loco et tempore opportuno si necessitas fuerit. Nam plures ecclesiae sunt in mea parochia de episcopio Laudunensi de quibus non tibi nec alicui tuorum ullum praejudicium intuli, neque inferre volo, quia non debeo; et quia ex capella de qua mandasti tuae intentioni non annui, ratio [Col. 0545A] mihi et auctoritas contradixit. Quod autem a quibusdam tuorum quod ipsa capella antiquior sit quam ecclesia in Viviniaca villa, etiamsi verum foret, tunc illi antiquitas sua suffragium afferret, si in antiquitate sua usque ad tempora moderna sicut ecclesia in Follanaebrayo mansit, persisteret: nam Atrabatis, Viromandis, et Bononia ex cujus territorio es nativus, antiquiores sedes cum episcopis propriis in Rhemorum provincia exstiterunt quam castrum montis Lauduni inter sedes computaretur in quo es ordinatus episcopus.

Sed quoniam a longo tempore certis eventuum ac necessitatum causis accidentibus illae aliis subjectae civitatibus suum privilegium perdiderunt quod non recuperant, et castrum montis Lauduni convaluit, [Col. 0545B] quia secundum leges, ac sacros canones atque decreta sedis Romanae pontificum pro id appellare, idque refragari non licet quod legum tempus excludit. De decimis siquidem ecclesiae episcopii Laudunensis, parochiae vero meae in Antenaco ex domini regis in dominicatu ordinationi meae commissae, non solum mihi et presbytero cui eam ad dispensandum commendavi, verum et domno regi contra leges et canones tuo tempore, quod ante actum non fuerat magnum praejudicium est a ministris tuis illatum, quod propter pacis charitatisque custodiam hactenus patienter sustinui: unde potes advertere quia tibi de illa capella justitiam non negarem, si ipsa justitia tuis votis concurreret. Propterea, frater, pro loci mei officio de praefata ecclesia juxta antiquam [Col. 0545C] consuetudinem, ratione, veritate atque auctoritate subnixam, ut praemisi, exsequi te regulariter moneo, quo benigno animo te suscipere et implere exopto. Quid facies si beati Leonis praeceptionem cordis aure obaudire curaveris; qui scit, inquit, se quibusdam praepositum, non moleste ferat aliquem sibi esse praelatum, sed obedientiam quam exigit etiam ipse dependat. Et quia non impune quis a sacris regulis deviare, et debitae obedientiae valeat obviare, scientiae tuae appone verba beati Gregorii, quibus ad Petrum Romanae ecclesiae subdiaconem et patrimonii magni Petri in Sicilia servantem dicit. De his, inquiens, quae tibi pro servanda justitia scribo, ego absolvor. Et tu si negligis, obligaris: terribilem judicem venientem considera, et de adventu [Col. 0545D] illius nunc tua consideratio contremiscat, ne tunc sine causa jam timeat, cum coram illo coelum et terra tremuerit. Audisti quod volo. Vide quid agas. Datum V Kal. Maii praesentis tertiae indictionis.



HINCMARI RHEMENSIS AD EUMDEM.

HINCMARUS Rhemorum episcopus HINCMARO Laudunensi episcopo salutem, quae est in Christo Jesu Domino nostro.

Quod erga me volens dissolvere illa quae tibi scribo per jactantiam rescribendo agis singulatim, sed non singulis, causa mihi non incerta quibusdam praetermissis, respondere me pro loci mei officio, ne tibi sapiens esse videaris, ad singula contumaci inobedientiae, [Col. 0546A] et inobedienti pervivaciae tuae exigis, qui laboras ut superior in cunctis appareas et victor existas, metropolitano privilegio nomine tantum ironice per antiphrasim inhonorando insalutes, et cum inhonoratione contumeliosa inobediendo resultes, mihique os adeo obtures, ut de his pro quibus ad me, cui per sacros canones divino judicio commissa est provinciae totius in qua es ordinatus episcopus, sollicitudo, qui negotia videntur habere concurrant, te non audeam commonere, neque praesumam de his quae ex te reprehensibiles ad me perveniunt redarguere, quin etiam nec tuis scriptis, vel verbis in aliquo respondere, et ut totum brevi perstringam cingulo, timeam quod displiceat tibi mutire. Sed ejusmodi non es sapientiae et scientiae atque religionis, [Col. 0546B] seu loci episcopus, ut haec valeas obtinere. Qui si veraciter sapiens et religiosus fores, talia obtinere non attentares: et quoniam veritate, ratione, et auctoritate non potes, anxiaris, aestuas, et anhelas, ut quoquomodo et per verisimilia, et quasi auctoritati, et rationi convenientia mihi possis resistere, meque possis comprimere atque revincere. Unde et recte dicta studes prave ad sensum tuum inflectere, et ea a suo sensu quantum ex te est cogis peregrinari. Et hoc perniciosum certamen sine ulla necessitate contra me assumpsisti, et sine ulla utilitate in eo satagis laborare, cum nihil aliud a te requiram, nisi ut scriptum est (Deut. XXVI): Timeas Dominum Deum tuum ex toto corde tuo, et obedias ejus imperio: et sicut episcopus, quod omni convenit Christiano: [Col. 0546C] Pacem sequaris et sanctimoniam sine qua nemo videbit Deum (Hebr. XII), et loci tui contentus modestia te altiora ne quaeras, et ut frater ac filius charissimus agas, quatenus nos invicem recognoscamus, ne antiquus hostis per scandalum duos movens, per nequissimam victoriam multos quae non convenerant loqui faciat: ego enim ut aperte indicem qui per elationem a te nihil requiro quae mihi de canonibus suppetunt, de quibus tibi ad recognoscentiam, et resipiscentiam tuam jam saepius scripsi, tacere potuissem, si ea quae familiari sermone monerem cum charitate et humilitate susciperes. Caeterum, ut beatus Gregorius ad Joannem Constantinopolitanum episcopum dicit, rixam inferre non volo, sed tamen a te venientem non devito, quia non valeo, nec etiam [Col. 0546D] audeo pro loci mei officio: cum quasi me pulsando, egregius praedicator dicat: Argue, obsecra, increpa in omni patientia et doctrina (II Tim. III). Si enim, ut veraciter fatear, utinam non ad condemnationem meam, metropolitanus tuus judicio Dei non forem, et tu provincialis episcopus metropoli, cui disponente Deo deservio, subjectus et a me ordinatus non esses, sed in alia provincia alterius ordinatus existeres, et talia de te audirem, sicut audire coepi, ex quo post concupiscentias saeculi, et elationem cordis tu ire coepisti, et verbis, et scriptis te charitatis affectu monerem, et si non obaudirer, apostolicam sequens jussionem, qui de eo praecipit qui semel et secundo commonitus non convertitur, nec obaudit, [Col. 0547A] te devitarem: nunc autem quia non solum sapientibus et insipientibus, sed etiam provinciae Rhemorum episcopis meis, scilicet melioribus et sapientioribus atque religiosioribus, debitor sum, locum effugiendi invenire non valeo, ut te opportune importune non moneam, cum praedicator fortissimus dicat: Mundus sum a sanguine omnium: non enim subterfugi quominus adnuntiarem omne consilium Dei vobis (Act. XX), si enim non annuntiasset, mundus a sanguine non esset; sed quibus omne consilium Dei annuntiare studuit, ab eorum sanguine mundus fuit. In qua voce et ego peccator convenior, ego insipiens ut te moneam et arguam. Et quando necessitas exigit, increpem, valde constringor, ego reus esse ostendor, qui metropolitanus episcopus vocor, qui super [Col. 0547B] ea mala quae propria habeo, alienas quoque mortes addo, qui tot occido, ut timeo, quot ad mortem ire quotidie tepidus et tacens video, dicente Domino per prophetam de uno pereunte; Sanguinem ejus de manu tua requiram (Ezech. XXXIII), quanto magis de multis? Et etiam de his per quos multi debent salvari, mihi haec terribilis invectio incutitur, qui ad speculandum, et etiam episcopis, peccatis meis exigentibus Dei judicio praelatus. Qua de re et archiepiscopus, unde non laetor, sed revereor, sum vocatus, qui reatu de morte animarum subjectorum constringor, quae forte potuissent semper vivere si verba meae correptionis audirent. Sanguis ergo morientis de manu speculatoris requiritur, quia peccatum subditi culpae praepositi si tacuerit reputatur. Est [Col. 0547C] ergo, ut beatus Gregorius dicit, quod mihi est faciendum, ut etiam moriente subdito me liberum reddam, surgam, invigilem, malis actibus contradicam, sicut scriptum est: Discurre, festina, suscita amicum tuum, ne dederis somnum oculis tuis, nec dormitent palpebrae tuae (Prov. XXVIII). Et si adhuc, ut coepisti in resistendo persistis, audiam quid loquatur in me, et ad me de resistentibus Dominus Deus. Ecce, inquiens, dedi faciem tuam valentiorem faciebus eorum, et frontem tuam duriorem frontibus eorum, ut adamantem, et ut silicem dedi faciem tuam (Ezech. III), scilicet ut sive ab auditoribus conculcer atque despiciar, nec per delatum honorem refrenetur lingua ex verecundia, nec per despectum taceat ex infirmitate. Unde iterum mihi dici exaudio: Ne timeas eos, [Col. 0547D] neque metuas a facie eorum, quia domus exasperans est (Ezech. II). Itaque increpandus est frater et nunquam timendus qui est exasperans domus.

Propterea de eo quod jam tertio in praefatione tuarum litterarum mihi scribens mandasti debitam in Domino devotionem, quam non subsequeris prosequendo debitam, et in Domino devotinem tibi rescribo, quia quantum spectat ad humanos carnis oculos, debitam devotionem mihi non monstras: quantum vero spectat ad mentis humanos oculos, in Domino devotionem non exhibes. Quantum autem in divinis oculis superno consilio timeo trutinari, debitam devotionem mihi rependis, qui me tuis operibus, [Col. 0548A] non adeo ut desideraveram laudabilibus, et tuis contradictionibus, et durissimis ac contra charitatem, quae Deus est, responsionibus et impactionibus indebitis indesinenter excrucias. Sed utinam mihi contingat quod in Evangelio (Luc. XVI) voce Abrahae de Lazaro per flagella expurgato a malis suis diviti ardenti responsum audimus. Recepit Lazarus similiter mala pro malis in vita sua; sicut et dives bona pro bonis in vita sua. Et sic opto mihi per te fieri, ut si per improvidentiam Deum in aliquo ex te offendi, qui in multis eum me offendisse et offendere humili et contrito corde confiteor, recipiam ex te per te purgationem in vita mea, ne inde crucier in vita futura, qui, ut dixi per improvidentiam, non autem per malevolentiae conscientiam, [Col. 0548B] tantorum gemitus qui sub manu tua, ut a multis dicitur, sicut revera sub falce gravissimo gemunt, in provectione tua excitavi, quotidie emitti ad Dominum; et proinde quotidiano, imo continuo timore et dolore constrictus non solum gemo, sed et eis congemiscens Deo cujus permissionis judicio a te scandalizatus, et mente excruciatus verbis viri flagellis attriti corde contribulato dico, qui coepit ipse me conterat, solvat manum suam et succedat me, et haec sit mihi consolatio ut affligens me dolore non parcat, nec contradicam sermonibus sancti (Job VI): vellem enim si illi placeret, ut flagellis dignum me per alium quam per te flagellaret, sed quia ita sibi placet cui bona cuncta placent, verbis suis eum conveniam qui ex affectu nostrae humanitatis Patri dignatus [Col. 0548C] est dicere: Pater, si fieri potest, transeat a me calix iste; verumtamen non sicut ego volo, sed sicut tu vis (Matth. XXVI). Et item: spiritu suo de eo qui ejus esse videbatur, praedixit: Si inimicus meus maledixisset mihi, supportassem utique: tu vero homo unanimis dux meus, et notus meus, qui simul mecum dulces capiebas cibos in domo Dei ambulavimus cum consensu (Psal. LIV). Homo scilicet pacis meae in quo sperabam, qui edebat panes meos, levavit contra me calcaneum suum (Joan. XIII): ac si aperte diceret, quod tanto gravius pertuli, quanto haec ab eo qui meus esse videbatur sensi: sed licet hinc erga me pietas cor tuum non tangat, timor tamen illud debet compungere, quia contumacia et inobedientia tua qualicunque successori beati Remigii in metropolitana [Col. 0548D] sede ipsius a te mihi illata in eum redundat, qui in me peccatore vicario suo totius Remorum provinciae onera portat, quinimo, Christe Deus noster! orante apud eum pro nobis eodem sanctissimo praedecessore nostro, meas contumeliosas calumnias, et persecutiones derogationum tuarum in se dignatus suscipere, qui confidens Patri super omnes coelos et super omnium angelorum verticem Saulo, ut legimus, et credimus dixit: Saule, Saule, quid me persequeris? (Act. IX.) Non enim est discredendum in tanta turba credentium quos Saulus persequebatur aliquem fuisse, licet non ita ut ego sum imperfectum, in quo sicut et in reliquis, qui videlicet corpus [Col. 0549A] ejus erant, si Dominus persequi dixit. Et ideo in me imperfecto, modo quolibet persecuto illum persequi credo, quia et voce sanctae Ecclesiae in qua ejus sum ultimum membrum per Psalmistam dicitur: Imperfectum meum viderunt oculi tui, et in libro tuo omnes scribentur (Psal. CXXXVIII). Et iterum Psalmista dicit: Benedixit omnes timentes se Dominus pusillos cum majoribus (Psal. CXIII); et qui in judicio dicet de benefactis benefactoribus: Quandiu fecistis uni de his minimis meis mihi fecistis (Matth. XXV).

Veraciter credo quia quidquid mihi sive benignitatis, sive malignitatis pro ejus nomine exhibetur, sine dubio illi impenditur. Et quia beatus Joannes Baptista pro veritate, videlicet pro Christo sine dubitatione occubuit, sicut ipse ostendens dicit: Ego sum veritas (Joan. XIV). Et ego, ut Apostoli utar verbis, [Col. 0549B] inimicus factus sum tibi vera tibi dicens et suadens, sed persuadere non valens, ut, sicut ipsa Veritas per beatum Leonem dicit: Obedientiam quam a tuis subditis exigis, praelatis tuis ipse dependas, et in ea vocatione qua vocatus es, in ea permaneas, quae quia non suffers, non solum mihi, sed et multis scandalum ingeris, et Veritas dicit: Qui scandalizaverit unum de pusillis istis qui in me credunt, expedit ut ei suspendatur mola asinaria in collo ejus, et demergatur in profundum maris (Matth. XVIII). Et item idem Christus Dei virtus, et Dei sapientia dicit: Viro qui corripientem dura cervice contemnit repentinus superveniet interitus, et eum sanitas non sequetur (Prov. XXIX). Et Moyses et Aaron dura [Col. 0549C] cervice resistenti sibi populo dicunt: Nec contra nos est murmur vestrum, sed contra Deum (Exod. XVI). Unde nec tuas inimicitias vereor, nec te monere in necessariis, quae sine peccato non possum dimittere, desinam, sciens pacem dilectione integra intrinsecus me tenere debere, quam per vectionem vocis mihi exstrinsecus non timeo perturbare. Quod utrumque provide David se perhibet servare, cum dicit: Cum his qui oderunt pacem eram pacificus; cum loquebar illis impugnabant me gratis (Psal. CXIX). Ecce et loquens impugnabatur, et tamen impugnatus erat pacificus, quoniam nec insanientes cessabat reprehendere, nec reprehensos negligebat amare. Hinc etiam Paulus ait: Si fieri potest quod ex vobis est cum omnibus hominibus pacem habentes [Col. 0549D] (Rom. XII); hortatus enim Apostolus ut pacem cum omnibus haberent, praemisit dicens: Si fieri potest, atque subjunxit; quod ex vobis est: difficile quippe erat ut si mala acta corriperent, habere pacem cum omnibus possent: sed cum temporalis pax in pravorum cordibus ex nostra increpatione confunditur, inviolata necesse est ut in nostro corde servetur.

Hinc iterum David cum se totum ad foedera pacis internae constringeret, testatur quod cum malis concordiam non teneret dicens: Nonne qui te oderunt, Deus, oderam illos, et super inimicos tuos tabescebam? Perfecto odio oderam illos, inimici facti sunt mihi (Psal. CXXXVIII). Inimicos enim perfecto odio odisse est, ad quod facti sunt diligere et quod faciunt [Col. 0550A] increpare, mores pravorum premere, vitae prodesse. Pensandum est igitur quando ab increpatione quiescitur, quanta culpa sit, si cum his qui increpandi sunt sine increpatione pax tenetur. Si propheta tantus hoc velut historiam Domino obtulit, quod contra se pravorum inimicitias excitavit. Unde Paulus discipulos admonet dicens: Si quis non obedit verbo nostro per epistolam, hunc notate, et non commisceamini cum illo ut confundatur (II Thess. III). Atque illico subjunxit: Et nolite ut inimicum existimare illum, sed corripite ut fratrem (ibid.); ac si diceret: Pacem cum eo exteriorem solvite, sed interiorem contra illum medullitus custodite. Et qui amore tuo te credo refugere ad perfugia solita, scilicet ad excusanda excusationes in peccatis, ut dicas quia etiam de cogitatione te judico, [Col. 0550B] cum dicat Apostolus: Quis scit hominum quae sunt hominis, nisi spiritus hominis qui in ipso est? (I Cor. II) praevenio huic tuae objectioni dicens, quia tunc spiritus hominis ignoratur ab altero, cum verbis, vel operibus non demonstratur: nam cum scriptum sit, Ex fructibus eorum cognoscetis eos (Matth. VII), per hoc quod foris agitur quidquid intus latet aperitur. Unde recte quoque per Salomonem dicitur: Quomodo in aquis resplendent vultus perspicientium, sic corda hominum manifesta sunt prudentibus (Prov. XXVII). Cum dicis te scripsisse ad auferendam amphibologiam traditionis tuae ex primitivo genitivi inter tradentem et traditum, grammaticam quam tibi insinuari feci ego et ipse [Col. 0550C] satis, mihi in faciem expuis: quod gratias illi patienter portare possum, qui quod de se praedixit, pro me peccatore sustinuit: Faciem, inquit, meam non averti ab increpantibus, et conspuentibus in me (Isa. L). Sed quia te traditum, et non tradentem designas ex nomine, de hoc tuo dicto non curo, testimonium inde perhibente mihi conscientia mea nihil me hinc tibi esse debitorem. Unde et pro minimo est, ut ex hoc a te judicer vel ab humano die; sed neque me ipsum inde dijudico (I Cor. IV). Verumtamen si te ita mori gratum scirem, ut hoc ad utilitatem tuam, et ad mentis tuae sanitatem posset proficere, vel mihi inde cognoscerem aliquam necessitatem incumbere, et scriptis meis ad regem, et ad episcopos, et ipsorum testimonio, ac per alios idoneos testes [Col. 0550D] possem tibi ostendere me, sicut dixi, debitorem hinc tibi non esse: Uniuscujusque enim opus quale sit dies Domini declarabit (I Cor. III). Quia vero de traditione tua quereris, et nihil fit in terra sine causa, nihilque quod aut non faciat Deus propitius, aut fieri non permittat iratus, et pluraliter fieri traditiones atque diversis modis diversos et pro diversis causis traditos legimus, necesse est tibi subtiliter mentem tuam discutere, ut meditatus cum corde tuo, et non dolosa, sed recta statera appendens mores, cogitationes, verba, et actus tuos, apud te invenias haec traditio tua unde, et a quo processerit, et quem processum habeat, vel ad quem finem spectat: legimus enim quosdam a se traditos, ut Paulus ad Ephesios de [Col. 0551A] quibusdam dicit: Qui desperantes semetipsos tradiderunt se impudicitiae in operationem immunditiae omnis in avaritia (Ephes. IV): Tanto enim hinc, beatus inquit Gregorius, se quisque in malis praesentibus latius relaxat, quanto post hanc vitam se assequi bona aeterna desperat, et Jacobus apostolus dicit: Unusquisque tentatur a concupiscentia sua abstractus et illectus (Jac. I), scilicet a recto itinere, et illectus in malum. Et item Paulus ad Romanos de quibusdam scribit: Qui cum cognovissent Deum, non sicut Deum glorificaverunt, aut gratias egerunt in cogitationibus suis, et obscuratum est insipiens cor eorum; dicentes enim se esse sapientes stulti facti sunt (Rom. I). Et paulo post: Propter quod tradidit illos. Tradidit, dixit, id est gratia non liberavit sicut cor Pharaonis [Col. 0551B] induravit, quod gratia non emollivit. Et psalmus dicit: Tradidit in captivitatem virtutem eorum, et pulchritudinem eorum in manus inimici (Psal. LXXVII): in captivitatem enim virtus et pulchritudo quorumdam in manus inimici traditur, cum deceptae menti antiquus hostis ex boni operis elatione dominatur. Et apostolos expetivit Satanas ut cribraret eos sicut triticum (Luc. XXII), qui jussi sunt orare ut non intrarent in tentationem. Et Paulus quemdam tradidit Satanae, ut spiritus ejus salvus fieret in die Domini (I Cor. V). Et item: Quosdam tradidit Satanae, ut discerent non blasphemare, et filiam Abrahae incurvatam legimus a Satana, et plures propter peccata punienda quae cruciari meruerunt quasi quibusdam quaestionariis atque tortoribus traditos legimus refugis [Col. 0551C] spiritibus, quia non solum homines ministri et ultores sunt irae Dei in his qui malum operantur, quique non sine causa portant gladium, sed etiam contrariae fortitudines, quae appellantur furor et irae Dei (Rom. XIII). Quapropter si moribus et factis tuis exigentibus justo Dei judicio permittente, aut a te ipso, vel per spiritum refugam in peccatum, quia legimus immissiones per angelos malos (Psal. LXXVII), vel hominem Dei ministrum ad poenam peccati es traditus, si te non recognoscis, et non corrigendo resipiscis, non habes unde queraris, sed unde tribuleris; quia non dicit Dominus: Beati qui persecutionem patiuntur propter injustitiam, sed propter justitiam (Matth. V). Et Apostolus dicit: Beatus qui suffert tentationem, quoniam cum probatus fuerit accipiet coronam [Col. 0551D] vitae (Jac. I), quia, sicut beatus Cyprianus ait, martyrem non facit poena, sed causa: nam cum Christo crucem etiam periturus latro suscepit, sed quem reatus proprius tenuit, par crucifixio non absolvit. Et persecutio, vel traditio dum non rationabiliter sustinetur, ut beatus monstrat Gregorius, nequaquam proficit ad salutem. Nam nulli fas est retributionem praemiorum exspectare per culpam, quod et beatus Petrus apostolus demonstrat dicens: Quae est enim gratia si peccantes et colaphizati suffertis? (I Petr. II.) Contra hos propheta Domino queritur dicens: Attrivisti eos et renuerunt accipere disciplinam (Jerem. III). Hinc est quod Dominus dicit: Interfeci et perdidi populum istum, et tamen a viis suis non sunt [Col. 0552A] reversi (Jerem. XV). Hinc rursus ait: Populus non est reversus ad percutientem se (Isa. IX). Hinc voce flagellantium propheta conqueritur dicens: Curavimus Babylonem, et non est sanata (Jerem. LI): Babylon quippe curatur, nec tamen ad sanitatem reducitur, quando mens in prava actione confusa verba correptionis audit, flagella correctionis percipit, et tamen ad recta salutis itinera redire contemnit. Hinc captivo Israelitico populo, nec tamen ab iniquitate converso Dominus exprobrat dicens: Versa est mihi domus Israel in scoriam: omnes isti aes, et stannum, et ferrum, et plumbum in medio fornacis (Ezech. XXII); ac si aperte dicat: Purgare eos per ignem tribulationis volui, et argentum illos, vel aurum fieri quaesivi; sed in fornace mihi in aes, stannum, ferrum et plumbum [Col. 0552B] versi sunt, quia non ad virtutem, sed ad vitia etiam in tribulatione proruperunt; quoniam aut ad sonitum murmurationis eruperunt, aut simulationis vitio non carere decreverunt, aut in nocendi malitia proximis perseveraverunt, aut a desideriis terrenis pressi in tribulatione purgari non potuerunt.

Hinc rursus scriptum est: Multo labore sudatum est, et non exivit de anima rubigo ejus, neque per ignem (Ezech. XXIV), ignem quippe nobis tribulationis admovet, ut in nobis rubiginem vitiorum Dominus purget, sed nec per ignem amittimus quando et rubiginis inter flagella, vel per flagella vitio non caremus. Hinc propheta iterum dicit: Frustra conflavit consolator, malitiae eorum non sunt consumptae (Jerem. VI). Poena, inquit Gregorius, praesens si afflicti animum [Col. 0552C] convertit, finis est culpae praecedentis - si autem ad timorem Domini minime convertit, initium est poenae sequentis. Cavendum ergo nobis est et summopere in fletibus tota mentis conversione vigilandum, ne de tormento ad tormenta transeamus. Qui ergo justus patitur, si patienter ea quae patitur sustinet, Christum imitatur. Qui in flagellis corrigitur, latronem qui in cruce Christum cognovit, et post crucem paradisum cum Christo intravit; qui nec inter flagella desistit a culpis, sinistrum imitamur latronem, qui propter peccata ascendit in crucem, et post crucem ruit in tartarum. Si ergo propter peccatum modo quolibet vel a quocunque traditus es, et per traditionis persecutionem correctus, ut audire merearis a Domino, et si non auribus corporis, vel auribus illis de quibus [Col. 0552D] Psalmista dicit: Audiam quid loquatur in me Dominus Deus (Psal. LXXXIV), quod audivit qui propter peccatum flagellatus, et per flagellum purgatus est, dicente Domino: Ecce sanus factus es, jam noli peccare, ne deterius tibi aliquid contingat (Joan. V). Habes unde gaudeas, et quod cavendo custodias. Si autem ideo traditus, et traditione flagellatus es, non quia peccasti, sed ne peccares, sicut Paulus qui dixit: Ne magnitudo revelationum extollat me datus est mihi stimulus carnis meae, ut me colaphizet (II Cor. XII). Libenter gloriare in infirmitatibus tuis, ut inhabitet in te virtus Christi. Si denique a quocunque, vel modo quocunque traditus es, vel non propter praecedens peccatum, vel ideo ut non [Col. 0553A] incurreres quod poterat accidere tibi peccatum, sed ut justus justificareris adhuc, sicut Tobias, et Job de quo Dominus dixit ad Satan: Ecce in manu tua est, tantum animam illius serva (Job I), custodire te oportet ut ne de flagello murmures, et animam tuam quam Dominus servare in Job jusserat, murmurando in potestatem illius tradas. Neque murmuraveritis, inquit Apostolus, sicut quidam eorum murmuraverunt, et a serpentibus perierunt (I Cor. X). Cavere etiam summopere debes ut aucta per flagellum merita de caetero peccando non inquines, sed juxta vocem Domini corde bono et optimo verbum, et purgationem ejus retinens fructum afferas in patientia (Luc. VIII), quoniam qui humiliter etiam pro peccatis suis flagella suscipiunt, post flagella ad [Col. 0553B] requiem sublimiter suscipiuntur. Sic uva calcibus tunditur, et in vini saporem liquatur; sic oliva contritionibus expressa amurcam suam deserit, et in olei liquorem pinguescit, sic per trituram areae a paleis grana separantur, et ad horreum purgata perveniunt. Quisquis ergo appetit plene vitia vincere, studeat humiliter purgationis suae flagella tolerare, ut tanto post ad judicem mundior veniat, quanto nunc ejus rubiginem ignis tribulationis purgat. Quod dicis meis apicibus te solito more morderi, sed non te sensisse laedi, si ita quod dicis ita ut est intelligendum intelligis, non improbo, quia et erat unde morderi, sed ad sanitatem; et idcirco te non laedi sentire debebas: sit enim ut in Evangelio legimus plaga sanatus, scilicet per acrem vini morsum, [Col. 0553C] et per olei fomentum: cum enim tibi ostendi quod actum sit, rite ad morsum intellexisti, et cum ostendi quid agendum sit, si recte facis, pertinere ad olei fomentum intelligis. Si autem adeo intentionem tuam rebus transitoriis immoderatius implicas, ut quibus negligentiarum jaculis transfigaris, vel quibus monitionum medicamentis debeas curari ignores, quia nec laesum, nec sanabilem te sentis probabiliter improbo. Unde per Salomonem vox percussi et dormientis exprimitur qui ait: Verberaverunt me, sed non dolui; traxerunt me, et ego non sensi (Prov. XXIII): mens quippe a cura suae sollicitudinis dormiens verberatur, et non dolet; quia sicut imminentia mala non prospicit, sic nec perpetrata pertimescit: trahitur et nequaquam sentit quoniam per [Col. 0553D] illecebras vitiorum ducitur, nec tamen a sui custodia suscitatur. Quod dicis a me jaculis te impetitum, naevoque notatum, noli agere ut hoc mihi necesse sit facere, et me ab his senties conquiescere. Quod dicis te integro fugatum anno, et non dicis a quo fugatus existas, nescio quid inde tibi respondeam, nisi quod dicit Scriptura, quod in te Dominus cadere non permittat: Fugit impius nemine persequente (Prov. XXVIII). Quod dicis te ad instar Abner fugatum (II Reg. IV), et serris tritum, et ideo non tacere permissum, non convenienter sententiam beati Gregorii in persecutione Abner ab Asahel posuisti, quia non me furentem tuum persecutorem, sed ad corrigendum excessus tuos pro [Col. 0554A] loci mei officio intelligere debueras monitorem.: et tu non me aversa hasta, ut Abner Asahel persequentem feris, et tranquille ex quibusdam tangis, et quasi parcendo superas, sed invehendo, et resistendo in faciem quantum potes per contumacem contemptum si potes ad furorem provocando exaggerare non cessas; et ideo responsionum ratione in intimis sub tranquillitate tactus ab eo quod me pro necessitate loci mei erexeram non cado, neque succumbo, sed validius semper clamo, clamavi, clamabo per aevum, et sicut tuba exaltabo vocem meam (Isa. LVIII), et annuntiabo tibi excessus tuos, et satagam te revocare pro viribus a contumaci elatione tua. Quod dicis te serris tritum; improprie quantum audeo dicere hoc tua grammatica [Col. 0554B] protulit: nemo enim serris teritur, sed secatur, quod bene Paulus intellexit scribens ad Hebraeos cum passiones sanctorum descripsit dicens: Sancti ludibria et verbera experti, insuper et vincula et carceres, lapidati sunt, secti sunt (Hebr. VII): non enim dixit triti sunt: serra enim dentata fieri legitur, et ego quantum possum dentatis serris te ab accidentibus quae episcopo non sunt propria secare laboro, et spiritalibus dentibus mordere ac stimulis verborum monentium, et clavis increpationum configere non omittam; quoniam, ut Scriptura dicit, verba sapientum quasi stimuli, et quasi clavi in altum defixi (Eccli. XII), quia videlicet, ut exponit beatus Gregorius, verba sapientum culpas delinquentium nesciunt palpare, sed pungere. Quia vero incomposite [Col. 0554C] praeteritum verbi teror serris composuisti, multis locis non solum in tua grammatica, sed etiam in Scripturis praevales invenire, sed et in illo loco ubi Dominus Moysi qualiter thymiama quod nostra lingua incensum dicitur facere jussit dicens: Cumque in tenuissimum pulverem universa contuderis (Exod. XXX). Unde sanctus Gregorius: in tenuissimum pulverem aromata universa conterimus. Et item, aromata in pulverem redigere, est virtutes recogitando terere. Hujus activi passivum est, sicut melius nosti, teror, cujus est praeteritum tritus, quod non rite serris, sed pilae ac pilo potius applicari debet, sicut Salomon demonstrat dicens: Si contuderis stultum in pila, quasi ptisanas feriente desuper pilo, non auferetur ab eo stultitia ejus (Prov. XXVII). Quodque thymiama [Col. 0554D] per Moysem a Domino jussum fieri quotidie nos sacri altaris ministerio addicti debemus componere, ut recte possimus Domino dicere: Dirigatur oratio mea sicut incensum in conspectu tuo (Psal. CXL).

De eo quod dicis te mirari cur Hadulfum tandiu remorantem non remittam, praesertim cum super eo meae, ut justum erat, annuisti interventioni, ideo pleniter non respondeo, quia sincera non est soliditate veritatis et charitatis atque pacis tua mandatio, tantum hoc rescribo, quia quotiescunque ad me illum misisti, semper tibi illum remisi, et non sicut aliis litteris de eo mihi directis quantum ex me est, contumacem illum a me recepisti quasi contumax tibi exstiterit: non mea suasio, sed, ut aestimo, tua [Col. 0555A] factio hoc ab illo exegit, quia ut puto calice Babylonico quo vicissim ac singillatim gentes propinatas usque ad Sesag [f., Sesach] novissimum legimus, a te ille etiam est propinatus, sicut et plures alii exstiterunt. Nam, ut scriptum est (Jerem. XXV), a sanctuario meo incipite, a me nutritore tuo, et ab his qui te mecum nutrierunt, vel inter quos nutritus fuisti, prius incoepisti derelinquens nos, et odio habere inchoans, atque aliorum familiaritates expetens, deinde per alios, et alios tam amicos quam et subditos, tam clericos quam et laicos hactenus discurrens, et viritim praecedentes relinquens usque ad hunc tibi familiarissimum cursus tuus pervenit, et cum tali gratia de scala vitrea tuae familiaritatis decidit, sicut et nos priores, et illius de tuis subditis [Col. 0555B] antecessores cecidimus, si tamen talis casus non potius ascensus quam casus dici debeat. Cum tibi Salomon dicat: Amicum tuum, et amicum patris tui ne dimiseris (Prov. XXVII). Et sanctus Hieronymus dicit: Proverbium, inquiens, est quod serviri nequeat qui nulli servivit, sicut tibi serviri non potest qui nulli servisti, quique non laborando, sed deliciando, et dormiendo alterius labore quod habes adeptus fuisti. Et quod Simonides cum interrogaretur quod inter homines celerrime consenesceret, beneficium, inquit, manifeste ostendis. Et Salomon dicit: Qui reddit mala pro bonis, non recedet malum de domo ejus, et qui mentis est durae, corruet in malum (Prov. XXVIII).

De hoc quod dicis te nescire unde sciam te consensisse [Col. 0555C] ecclesiam Sanato clerico nostro in Follanaebrayo, quoniam nec res nota est, nec per casus aut formas saltem verisimiles inflectitur, et ideo nec te consensisse scio, nec illud probare possum, tibi rescribo, quia indignum tibi esse debuerat, quoniam est utique indecorum ut pro illusione mea episcopus ad cunas infantilis grammaticae redires: hoc enim quod mihi scribis respondere solebas in schola, quando nomina, vel pronomina, seu verba declinare, me jubente, insinuabaris: cum enim te conscholarius puerulus interrogabat hoc vel illud quae pars est? Respondere solebas sicut tibi videbatur quae pars erat; et inferente illo, unde hoc scires, dicebas, si rite remetior, quod mihi multis jam annis transactis non venit [Col. 0555D] in memoriam, quia res nota est, et per casus, vel modos, seu formas inflectitur. Et talia frater et filius meus ad derisionem quasi pituita, scilicet flegma coagulatum et vetustum ac mucidum mihi in vultum excreas, et non attendis quantum Deum, qualiscunque ego sim in contemptu ministerii sacri sine reverentia ulla offendas. Jam ut antiquo proverbio dicitur, bos lassus fortius figit pedem; quia intelligere in praecedentibus litteris noluisti, vel potius dedignatus fuisti, aut si intellexisti dicere refugis, mihi non pigrum, licet non tibi necessarium, est iterare unde hoc scio, quia et res nota est, et a longo tempore per humaniter accidentes casus inflexa, et per formas non dicam verisimiles, sed et [Col. 0556A] per veras ostenditur, videlicet quia sicut tibi ex ordine scripsi, tempore Tilpini, et quando post eum per annos circiter novem metropolis Rhemorum vacavit episcopo, et tempore Wolfarii, et tempore Ebonis, et quando Folco, et post eum Nottho ipsum episcopium tenuerunt, sed et tempore meo. Per tempora episcoporum Laudunensis ecclesiae Genebaudi videlicet junioris, Berneconis, Gairfredi, Wanilonis, Ostroldi, et quando episcopatus vacavit in Ailemaro, et tempore Simeonis, ac Parduli, sed et tuo tempore per tempora quando Rodulfus tempore Tilpini habuit villam Follanaebrayum in beneficio, et post eum Odelharius, deinde Odalgisus, deinde Odelharius: deinde quando post eum idem beneficium commissum fuit Osvero, habuit ipsa ecclesia [Col. 0556B] in Follanaebrayo semper presbyteros, ex quo memorari potest, Ferherum scilicet, et post eum Dodonem, deinde Haimbradum, deinde Ottericum, et post eum per quinque annos Bertfridum; et nunquam fuit ecclesiae in Codiciaco subjecta. Et quando Ottericus presbyter ordinatus a Wanilone Laudunensi episcopo in ecclesia Follanaebrayo degebat, fuit presbyter in Codiciaco Nodalbertus per annos circiter viginti, et post Nodalbertum fuit ibi presbyter Gozmarus per annos circiter triginta. Et post Gozmarum, sicut ibi praescripsi, misi istum Haimeradum qui in Codiciaco nunc degit Simeoni ad ordinandum, quem in ecclesia, quae est in Codiciaco, ordinavit. Et tempore Simeonis semper in Follanaebrayo Ottericus presbyter sicut in ea ordinatus mansit.

[Col. 0556C] Sed et tempore Parduli usque circa finem ipsius, et tunc Wlfegerus clericus ipsam ecclesiam consentiente Pardulo tenuit usque ad obitum Parduli: post obitum autem Parduli, et post ordinationem tuam Bertfridus presbyter in tua ecclesia secus Cadomum, et in ecclesia nostra in Follanaebrayo per quinque circiter annos officium sacerdotale exhibuit: utrum tu hoc consenseris, ut tuam ecclesiam, juxta quam ibas et redibas quando ad palatium ibas, vel de eo redibas, cum ecclesia in Follanaebrayo tenuerit, tu videris. Abscedente autem de parochia tua Bertfrido, pro fama de eo vulgata, concessi more praedecessorum meorum Sigeberto, cui illud beneficium dedi, ut clericum nostrum Sanatum in eadem ecclesia ordinandum tibi offerret; et si tu illum probabilem [Col. 0556D] judicares, ego illi libertatem ecclesiasticam darem. Et sic demum tu illum regulariter ordinares. Qui clericus per quatuor annos ipsam ecclesiam tenuit, et secundum paupertatem suam, sicut simul saepe vidimus, et adhuc paret, bene in ea laboravit; et quando simul equitabamus juxta ipsam ecclesiam in qua idem clericus laborabat, euntes ad regem te audiente se reclamaverunt ad me ipsi homines pro ordinatione dilata ejusdem clerici, quia non habebant presbyterum; et tu me audiente, sed et multis aliis et meis et tuis audientibus respondisti quod verum non dicerent, quia nullam indigentiam de ministerio sacerdotali habebant: et ad tua verba te audiente, ego eisdem hominibus dixi quod tu habebas [Col. 0557A] dispositum ut nullam indigentiam de ministerio sacerdotali haberent, donec ipse clericus ordinaretur. Et nihil contradixisti. Et per annum et dimidium ipso clerico eamdem ecclesiam tenente, Grimmo parochiae tuae presbyter ibi cantavit. Et per duos annos et dimidium ibidem Haimericus presbyter officium sacerdotale exhibuit usque pridie nonas proxime praecedentis Februarii.

Et quia quaeris unde hoc scio, sic mihi quantum ex antiquitate per veraces homines didici, et per os Parduli audivi, et post eum per os tuum, sicut dixi, audivi, et oculis vidi, res mihi nota est; et per has veras formas nota mihi ostenditur. Si autem illa negas quae per teipsum cum auditu multorum scio, minus tibi credere potero, si te excusaveris ex his qui [Col. 0557B] de te per alios audio: tamen me et te latere non potest quod nec tibi, sicut nec mihi, reputari posse ex veritate cupio quod scriptum est: Os quod mentitur occidit animam (Sap. I). Et: Quod de ore procedit, scilicet veritati contrarium, hoc coinquinat hominem (Matth. XV). Et Salomon dicit: Testis falsus non erit impunitus (Prov. XIX). Duobus inquiunt modis auctores fit falsus testis, scilicet aut falsa dicendo, aut vera reticendo. Nihil est, inquit beatus Gregorius, ad defendendum puritate tutius, nil ad dicendum veritate facilius: nam dum fallaciam suam tueri quis cogitur, duro cor labore fatigatur. Hinc namque scriptum est: Labor labiorum ipsorum operiet eos: qui enim nunc implet, tunc operit, quia cujus animum per blandam inquietudinem exerit, tunc per asperam [Col. 0557C] retributionem premit. Hinc per Jeremiam dicitur: Docuerunt linguam suam loqui mendacium, ut inique agerent laboraverunt (Jerem. IX); ac si aperte diceretur: Qui amici esse veritatis sine labore poterant, ut peccent laborant: cumque vivere simpliciter renuunt, laboribus exigunt ut moriantur: nam plerumque in culpa deprehensi, dum quales sint cognosci refugiunt, sese sub fallaci velamine abscondunt: et hoc quod peccant, quodque jam aperte cernitur excusare moliuntur; ita ut saepe is qui eorum culpas corripere studet, aspersae falsitatis nebulis seductus pene amisisse videat, quod de eis jam certum tenebat. Unde recte sub Judaeae specie per prophetam contra peccantem animam, excusantemque se dicitur: Ibi habuit foveam ericius (Isa. [Col. 0557D] XXXIV): ericii quippe nomine impurae mentis seseque callide defendentis duplicitas designatur: quia videlicet ericius cum apprehenditur, ejus et caput cernitur, et pedes videntur, et corpus omne conspicitur: sed mox cum apprehensus fuerit semetipsum in sphaeram colligit, pedes introrsus subtrahit, caput abscondit, et intra tenentis manus totum simul amittitur, quod totum simul antea videbatur. Sic nimirum sic impurae mentes sunt cum in suis excessibus comprehenduntur: caput enim ericii cernitur, quia quo initio ad culpam peccator accesserit, videtur. Pedes ericii conspiciuntur, quia quibus vestigiis nequitia sit perpetrata cognoscitur; et tamen adductis repente excusationibus impura mens [Col. 0558A] introrsus pedes colligit, quia cuncta iniquitatis suae vestigia abscondit. Caput subtrahit, quia miris defensionibus nec inchoasse se malum aliquod ostendit, et quasi sphaera in manu tenentis remanet; quia is qui corripit cuncta quae jam cognoverat subito amittens, involutum intra conscientiam peccatorem tenet. Et qui totum jam deprehendendo viderat, tergiversatione pravae defensionis inclusus totum pariter ignorat. Foveam ergo ericius habet in reprobis, quia malitiosae mentis duplicitas sese inter se colligens abscondit in tenebris defensionis. Audiant impuri quod scriptum est: Qui ambulat simpliciter, ambulat confidenter (Rom. X et XXIII): fiducia quippe magnae securitatis est simplicitas actionis. Audiant quod sapientis ore dicitur: Spiritus [Col. 0558B] sanctus disciplinae effugiet fictum (Sap. I). Audiant quod Scriptura rursum teste perhibetur: Cum simplicibus sermocinatio ejus (Prov. III). Deo enim sermocinari est per illustrationem suae praesentiae humanis mentibus arcana revelare. Cum simplicibus igitur sermocinari dicitur, quia de supernis mysteriis illorum mentes radio suae visitationis illuminat, quos nulla umbra duplicitatis obscurat.

Est autem speciale duplicium malum; quia dum perversa et duplici actione caeteros fallunt, quasi praestantius caeteris prudentes se esse gloriantur. Et quia districtione retributionis non considerant de damnis suis miseri exsultant, et caetera quae in regula pastorali beati Gregorii ex ordine potes relegere, quam tibi una cum libro sacrorum canonum [Col. 0558C] in manu ante altare sanctae Mariae in die ordinationis tuae misi, obtestans quae ignorare non potes et oblivisci non debes. Verumtamen hanc negationem tuam, quam sine ulla necessitate assumpsisti ad injuriam meam pertinere non ducam, nec pro crimine reputabo, neque pro hac sola negatione tua me a communione tua separabo, sequens capitulum Africani concilii, quod tu detruncatum, et a suo sensu expositum mihi scripsisti, ultimam ejus particulam ad tuum sensum inflectendo, scripto tuo mihi directo imponere, quia nec pro crimine ducendum puto, si clerico ordinando usque ad ordinationem consensisti in ecclesia in qua ordinandus erat laborare, donec ad ordinandum perveniret, et si dignus atque idoneus inventus foret ordinaretur, [Col. 0558D] quia nec sanctus Innocentius, sicut tibi praescripsi, pro crimine reputavit episcopo qui presbyteris quibusdam consensit in sua parochia ecclesias diutius retinere, qui communionem illius eatenus non poterant promereri, sed statuit ut quibus easdem ecclesias retinere diu in parochia sua consenserat, suam eis communionem nullatenus denegaret. Integritas autem ipsius capituli Africani concilii, cujus partem ultimam tuo scripto inseruisti, ista est: Item placuit ut si quando episcopus dicit aliquem sibi soli proprium crimen fuisse confessum, atque ille neget, non putet ad injuriam suam episcopus pertinere quod illi soli non creditur. Et si scrupulo propriae conscientiae se dicit neganti nolle communicare [Col. 0559A] quandiu excommunicato non comunicaverit suus episcopus, eidem episcopo ab aliis non communicetur episcopis, ut magis caveat episcopus ne dicat in quemquam quod aliis documentis convincere non potest.

Haec documenta quae tibi et prius, et nunc scribo qualiter didici et praecedenti, et hac subsequenti lectione potes cognoscere, ad quae confirmanda, et ad te convincendum nullos testes producam, quia non debeo, nec de hac re secretam confessionem tuam, quam non accepi, promere volo, cum Scriptura dicat ei: Qui revelat arcana, et ambulat fraudulenter, et dilatat labia sua, ne commiscearis (Prov. XX). Quod ita exponunt doctores catholici: Ne commiscearis ejus amicitiis qui prioris amici secreta [Col. 0559B] denudat, sed hunc velut perfidum cave. Ostendere autem et monere te debeo, ut secundum leges et regulas inde quod justum est exsequaris. De eo vero quod negas per multas ambages non verisimiles, quibus mihi et longum et inutile respondere videtur, te non consensisse, ut ipse clericus eamdem teneret ecclesiam si in contumacia et negatione tua perseverare decreveris, habeas illum conscientiae et negationis tuae judicem, quem habebis et testem. Et quoniam mihi scripsisti quod inde causam quam nescis investigare et mihi remandare debeas, timeo pro te ne sicut jam fecisti ut victor in contentione videreris quando contra sacram auctoritatem cuidam decreto pernicioso, ut dicitur, subscripsisti, et clericos ac presbyteros parochiae tuae subscribere [Col. 0559C] fecisti, te de causa hujus ecclesiae in aliquo naufrages, et alios tecum irregulariter colligans ut evincas, in naufragium ducas. Unde obtestor et moneo te per sanctam et inseparabilem unius divinitatis Trinitatem, et per Christum Jesum Redemptorem nostrum, et per gratiam Spiritus sancti, qui maxime in ordinationibus operatur, quem per impositionem manuum mearum accepisti; et per gloriam sanctae Dei genitricis et semper virginis Mariae, ac per electos Dei angelos, et per beati Remigii merita, et metropolitanam auctoritatem eidem praedecessori meo, et in ejus successione divinitus mihi collatam, ut contra leges quas catholica et apostolica Ecclesia ex antiquo servandas suscepit, contraque sacros sanctorum conciliorum canones et decreta sedis [Col. 0559D] Romanae pontificum de sacris ordinibus, et canonum promulgata disciplinis de causa Ecclesiae ipsius non facias, sed sine ullo praejudicio, quantum Deus tibi scire et posse dederit, quod juste et rationabiliter videris exsequaris, et non negligas vel parvipendas rogo hanc obtestationem justitia et ratione atque auctoritate plenam, quia si potui propter ministerium mihi collatum exorare Deum per humilitatem ut tu per impositionem manuum mearum fieres ordinatus episcopus, possum et debeo eodem ministerio te obtestari per auctoritatem ut facias quod facere debet episcopus, sicut et Paulus obtestatus est Timothaeum a se ordinatum episcopum, ut non declinans in aliam partem, sine [Col. 0560A] praejudicio servaret mandatum (I Tim. V). Et scias, certissime quoniam si secus egeris, Deo annuente et vita comite, opportuno tempore hoc non sine regulari discussione dimittam, non mei, quod absit, causa, sed sacrarum regularum contemptu. De eo quod in eodem tuo insulso scripto apposuisti: Item canon dicit: Qui unum crimen probare non poterit ad alia admitti non debet, tibi rescribo, Nescis quid dicis; plenus indignatione et contumacia non potes oculis mentis videre quod verbis debeas promere, vel quod debeas reticere; si sequereris beatum David, Dominum deprecareris ut poneret custodiam ori tuo, et ostium circumstantiae labiis tuis (Psal. XXXVIII). Canon dicit: Quotiescunque clericis multa crimina ab accusatoribus objiciuntur, et unum ex [Col. 0560B] ipsis de quo prius egerit probare non valuerit, ad caetera jam non admittatur; dic quis est ille accusator; dic apud quem te accusator accusat; dic in quo regulari judicio te accusat; dic de quibus criminibus te accusator accusat; dic de quo crimine accusator egit, quod probare non valuit, ut ad caetera jam non admittatur: quotiescunque enim te metropolitana auctoritate monuero, cui per sacros canones commissa est sollicitudo totius provinciae de his pro quibus ad me de tua parochia qui negotia videntur habere concurrunt, semper accusator tuus existam. Et cum longius a te separatus corpore fuero, et verbis vel litteris te monuero, pro accusatore tuo de criminibus in judicio regulari tenebor. Regulae namque dicunt apud quem et qualiter accusandus [Col. 0560C] episcopus debeat accusari, et ubi, et qualiter, vel a quibus debeat judicari; et quoties tibi ostendero per sanctarum Scripturarum tramitem, et sacrarum regularum auctoritatem in quibus excedis, semper te a me irregulariter, scilicet absque regulari videlicet synodali judicio, judicatum causaberis: Dominus enim dicit in Evangelio: Audistis quia dictum est antiquis, Non occides; qui autem occiderit reus erit judicio: ego autem dico vobis quia omnis qui irascitur fratri suo sine causa, reus erit judicio (Matth. V), etc.

Et sacri canones saepenumero dicunt: Si quis praeter haec fecerit, quasi contra magnum concilium se efferens, ipse de clericatus honore periclitabitur. Et decreta sanctae sedis Romanae pontificum hoc sensu dicunt: Si quis fratrum contra haec constituta venire [Col. 0560D] tentaverit, et prohibita fuerit ausus admittere, a suo se noverit officio submovendum. Et ut tibi ostendatur in quibus contra haec agis, sustinere non potes, sed semper te irregulariter judicatum quereris, et laboras quaerendo nodum in scirpo, et unde tuam sapientiam jactitas, inde magis stultitiam monstras, cum dicat Apostolus: Si quis vult inter vos sapiens fieri, stultus fiat ut sit sapiens (I Cor. III). Et Salomon dicit: Qui impatiens est exaltat stultitiam suam, et qui increpationes odit morietur (Prov. XIV); et: Non amat pestilens eum qui se corripit, nec cum sapientibus graditur (Prov. XV); et: Filius sapiens doctrina patris; qui autem illusor est, non audit cum arguitur (Prov. XIII); et: Auris quae audit increpationes vitae, in medio sapientum [Col. 0561A] commorabitur. Qui abjecit disciplinam, despicit animam suam; qui autem acquiescit increpationibus, possessor est cordis (Prov. XV); et: Qui meditatur discordias, diligit rixas, et qui provocat iras, producit discordias (Prov. XXX); et: Qui exaltat os suum, quaerit ruinam (Prov. XVII); et: Non recipit stultus verba prudentiae, nisi ea dixeris quae versantur in corde ejus (Prov. XVIII); et: Vidisti hominem sapientem sibi videri, magis illo spem habebit stultus (Prov. XXVI); et: Expedit magis ursae occurrere raptis foetibus, quam fatuo sibi confidenti in stultitia sua (Prov. XVII); et: Stultus irridet disciplinam patris sui: qui autem custodit increpationes astutior fiet (Prov. XV). Deinde post plurimum, non solum inutilia, sed et fatua adhuc pervenisti ut diceres; [Col. 0561B] quia capitulum quod contra te scripsi de primo libro capitulorum synodalium pro te faceret, ut sine auctoritate, vel consensu episcoporum presbyteri in quibuslibet ecclesiis non constituantur, nec expellantur. Et quod conjunctim in eodem habetur capitulo, et tibi scripsi, propter quod et praecedentia, ut integrum illud monstrarent capitulum memorari noluisti; scilicet si laici clericos probabilis vitae et doctrinae episcopis consecrandos, suisque in ecclesiis constituendos obtulerint, nulla qualibet ratione eos rejiciant. Dic quis sine auctoritate, vel tuo consensu in Follanaebrayo constituit? Ego, ut praedixi, Sigeberto clericum nostrum concessi, ut tibi illum ad ordinandum offerret, et si illum ordinare velles, ego illi libertatem ecclesiasticam facerem. Quomodo [Col. 0561C] ergo sine tua auctoritate Sigebertus ibi presbyterum constituit? et ubi est ille presbyter? Et Deo gratias quia sicut in subsequenti capitulo regio tuo scripto inserto dixisti, non adhuc habes illam potestatem de Sigeberto, ut bannum regium illum rewadiare cogas, ut per fidejussores ad palatium regium venire facias; quia nec tuus est parochianus, nec de tuo missatico divino, vel humano, nec in ipsa ecclesia presbyterum contra auctoritatem episcopalem constituit; sed forte impletur in te quod scriptum est: Abominatio Domini est omnis arrogans, etiamsi manu ad manum fuerit, non erit innocens (Prov. XVI), quia si cessat a perversitate quam explere non potest in operatione, non vacat a malitiosa voluntate quam desiderat si posset explere in opere.

[Col. 0561D] Deinde ad me redis rodendum, dicens: Perquiro cur a tanto tempore de sua, quin mei clerici irregulari ordinatione non requisistis. Huc, respondeo tibi, certe quia antea illum a te ordinatum non audivi, nisi postquam ipsi homines de praefata villa se ad me reclamaverunt: nec in voluntate unquam habui ut de illicita ordinatione a te facta te unquam vel usquam impeterem. Denique dicis: Prius erat modus ordinationis cognoscendus; et sic aut ordinator aut ordinatus jure judicandus, aut utrique canonico percellendi cauterio. Dic, frater: Quis te judicavit? et in quo regulari judicio inde es judicatus, vel compellatus: sed non mirum est quod agis, facis enim ut soles quod diligis. Dicit Scriptura: [Col. 0562A] Ephraim vitula docta diligere trituram (Ose. X). Et item: Ephraim panis subcinericius qui nunquam reversatur (Ose. VII). Deinde dicis: Ergo capitulum quod ex Augustorum nostrorum libro quasi contra me quod agit pro me detruncatum posuistis, integrum resumite, non est verum; detruncatum illud capitulum regium tibi non misi: non enim ille clericus meus, aut tuus, vel alicujus est liberi hominis servus; et ideo quod capitulum illud de servis quorumlibet dicit, non posui, quia ad istum clericum non pertinebat. Quia vero mihi et non tibi commissae ecclesiae servus est, quod de ecclesiasticis servis illud capitulum dicit, hoc tibi scripsi, quia et hoc ad causam istius clerici pertinere cognovi. Et post ista persequeris: Hujus autem [Col. 0562B] capituli tenore perspecto, responsum de ordinatione clerici vestri meum, si a me facta est tempore et loco cum congruo tunc canonico exspectate, et interea de mea irregulari ordinatione judicare desistite, quoniam accusator simul et judex non eritis. Et post capitulum canonum de scientia hujus clerici conditionis, et de transgressione per ordinationem inhibitam patet quid decerneretur, quae prius si placet opponenda est, et aut confesso, aut convicto inculcandum erit judicium. Quod jam licet de me non convicto, nec confesso absque ulla synodo, sine ulla hujusmodi interrogatione, aut requisitione, aut praesenti interpellatione officium accusatoris simul et judicis, tam de absente, quam absenti scripto vobis judicantes exercueritis, ita pronuntiando. [Col. 0562C] Quia vero ipsum clericum contra regulas ordinasti, sacrae regulae demonstrant dicentes. Et tunc ponis capitulum beati Leonis quod tibi scripsi; in cujus fine solito more tuam ostentas scientiam, de qua ostentata scientia tua, quia non est utilis vel necessaria loqui nil curo; quia sicut de chamaeleonte legimus, qui quemcunque colorem viderit, in eum convertitur, ita tu saliendo semper tuis ipsis dictis contraria vadis. Quandoquidem vero quia accusator simul et judex esse non possum, quandoquidem quia te absentem judico, interdum ut personam accusatoris induam, et tunc te accusem. Aliquando quod sine synodo te judico, et aliquando quod sine synodo te judicare non possum; et quia nec intelligis nec intellexisti admittendos [Col. 0562D] ad ordines sacros servituti obnoxios. Et multis modis hac illac vadis fluctuando sicut arundo a vento agitata, videlicet animo fluctuante, quia nullius gravitatis pondere es stabilitus.

Dicis etiam me exponere capitulum Leonis sicut volo, sed non sicut tu, hoc promis, sed sicut se res habet verum dicis: sic enim illum expono ut volo, quia sic illum expono ut debeo, quia sic illum intelligo sicut illi eum intellexerunt qui in capitulis synodalibus de ecclesiarum servis, ut tibi scripsi, et mihi rescripsisti, decreverunt; et sicut in ipsa manumissione servi ecclesiastici demonstratur; non enim sacri canones manumissionem fieri in ecclesia de natura liberis ab imperatoribus petierunt, [Col. 0563A] nec quilibet natura liberi per manumissionem fiunt cives Romani, sed servi vel ecclesiastici, vel regii, vel quorumlibet liberorum hominum. Et ideo sanctus Leo in capitulo sui decreti ex canonibus promulgato constituit, ut alicui conditioni obligatus non ordinetur, nisi forte eorum petitio aut voluntas accesserit, qui aliquid sibi in eos vindicant potestatis. Quandiu enim fuero Rhemorum episcopus, in servis hujus ecclesiae mihi potestatem debitam vindicabo, et sine libertate ecclesiastica per me sibi data quisquam eorum ordinari non debet. Unde breviter tibi dico quod Dominus ad Judaeos dixit: Non ego accuso vos, sed Moyses, in quem speratis, ipse vos accusat (Joan. V), scilicet lex contra quam agitis. Et item Dominus dicit: Ego non judico quemquam, est [Col. 0563B] qui quaerat et judicet (Joan. VIII). Videlicet quia si ordinasti contra decreta Leonis ipsum clericum, non ego peccator in terra, sed ille sanctus de coelo te inde per suum decretum judicat; et si confiteri vis a te illum irregulariter ordinatum, sicut nec de aliis, ita nec de isto tuam quaero, vel desidero damnationem, vel quemcunque ante oculos humanos ruborem. Si autem negas illum te ordinasse sicut jam praemisi, habeas illum conscientiae ac negationis tuae judicem, quem habebis et testem. Caeterum sacri canones dicunt ut episcopus sine concilio clericorum suorum clericos non ordinet, ita ut civium conhibentiam, et testimonium quaerat: et secundum sacros canones et decreta sedis Romanae pontificum mea interest, ut si ratio postulaverit me compellente ad [Col. 0563C] delectorum de ordinatione ipsius clerici quam denegas, accedas judicium, et quidquid veritate cognita, mediantibus sacrosanctis Evangeliis per eos tam clericos quam cives, quorum consensu et in quorum praesentia ordinationes juberis facere, inventum fuerit, hoc statuatur. Sed si aequissimum judicem Deum, cui de omnibus factis et judiciis nostris sumus reddituri rationem timueris hoc agere, nulla erit necessitas. Neque ego hanc, vel aliam quamcunque causam volo exaggerare, quia de quibuscunque scandalum sine peccato propriae conscientiae vitare potero, nemini scandalum inferre volo. Si autem ipse clericus, quod non opto nec quaero, se in comprovinciali synodo reclamaverit, aut de ordinatione a te in eum exhibita, aut de quocunque praejudicio, quia sacri [Col. 0563D] canones dicunt, praemissa sententia de presbyteris et diaconibus, ut reliquorum clericorum causas etiam solus episcopus loci agnoscat et finiat. Et si presbytori, diaconi, vel caeteri inferioris gradus clerici in causis quas habuerint, de judiciis episcoporum suorum questi fuerint, vicini episcopi eos, cum consensu sui episcopi audiant, et inter eos diffiniant adhibiti ab eis episcopi. Quod etsi ab eis provocandum putaverint ad primates suarum provinciarum, sicut et de episcopis saepe constitutum est provocent: et omnes qui se laesos existimant adsint conciliis, et synodi experiantur examen; et plura quae hinc canones dieunt, et mihi longum est scribere. Quidquid confratrum et coepiscoporum nostrorum [Col. 0564A] consensu atque judicio invenerimus salva pace, et charitate inde secundum sacram auctoritatem exsequi procurabimus. De eo quod dicis, cum per singula de caeteris omnibus; tunc de receptione Gallicanorum canonum pleniter respondebis, tibi rescribo, quia Dominus qui in se credentibus promisit: Aperi os tuum, et ego adimplebo illud; et: Ego dabo vobis sapientiam, cui non poterunt resistere et contradicere omnes adversarii vestri, et etiam brutos asinae ruditus in humanas formavit loquelas, et siccam rupem fundere jussit aquas: et mihi dare poterit quae tibi respondeam. Plurimis vero a te praemissis, et a me ut inutilibus praetermissis, in quibus quandoquidem est negatio, quandoquidem quod negaveras demonstratio continetur, ad hoc pervenisti ut diceres me obligare [Col. 0564B] volens de sententiis apostolicae sedis tibi a me litteris praecedentibus scriptis. Ecce in mala suasione delictum, et in mala consensione peccatum depromitur; et sicut vos sententiis quod mihi male suasum est, et a me male est sensum pariter vos consentire dignemini, dicentes quae jam praemisi, ut scribam vobis si eum ordinare volo secundum morem, et vos illi libertatem ecclesiasticam dabatis, quem taliter ad gradus ecclesiasticos pervenisse divulgatis. Unde tibi quod Salomon dicit scribo: Qui erudit derisorem, ipse sibi facit injuriam (Prov. IX). Non bene intelligis, quia non bene vis quod tibi bene et recte scripsi, scilicet ut si cujuscunque suasione, vel quacunque subreptione in hoc excessisti, et alias ipsum clericum utilem in ecclesiastico ministerio comprobaveris, quod defuit et [Col. 0564C] tibi, et illi in ordinatione sua, et ad me pertinebat, ego supplerem. Lege decreta sedis Romanae pontificum a beato Siricio, et deinceps, et invenies quomodo plures irregulariter ordinati per medicinam ecclesiasticam fuere sanati, supplente auctoritate in processu quod defuerat in ordinationis initio. Cogunt, inquit beatus Augustinus, multas invenire medicinas multorum experimenta morborum. Deinde, volens ostendere quod tui odio, et Sigeberti gratia, haec de praefato clerico scripserim, nugas tibi noxias, et naenias bene volenti et scienti non ridendas, sed dolendas componis. Cum Sigeberto, quantum ex ipso et pro ipso est, cura non est ut nunquam in illa ecclesia sit presbyter ordinatus; quia nullam inde necessitatem [Col. 0564D] habet: et si fuerit ibi presbyter ordinatus, nullum lucrum inde terrenum habebit. Et si in ipsa ecclesia presbyter non fuerit ordinatus, nullum detrimentum vel incommodum spirituale aut temporale inde habebit. Sed et mihi nulla alia inde est cura, nisi ut leges ecclesiasticae pro tua insolentia inde suum vigorem non perdant; et homines exinde commoditatem, quam ipsi et sui antecessores a longo tempore habuerunt, amittant, et tu in hoc Deum offendas. Deinde minas praefato intentas clerico, cui si praejudicium intuleris, est justus judex qui inter te et illum judicabit: et si ad synodum venerit, quod nostrum erit, ut praedixi, exsequi procurabimus. Quod autem de missis meis ad synodum tuam mittendis subjungis, non missorum meorum ad synodum [Col. 0565A] tuam describis officium. Ego enim per me, vel per vicarios meos debeo retractare secundum sacros canones acta tuae synodi, si secus inde ad me quoddam pervenerit, et non ideo ad tuam synodum meos missos dirigere ut servum ecclesiae nostrae in nulla rebellione stantem servituti obnoxium comprobent. Licet enim satis insipiens, scio qualiter, et ubi servus ecclesiasticus rebellans debet conquiri, et alibi oportet me de professione suae servitutis requirere quam in tua provincialis episcopi synodo. Tandem quod scripsisti, ut, o utinam tibi servarem episcopo, carcerali sicut scio custodiae tradito, ne inferrem tibi et parochiae tuae, contra apostolicorum omnium decreta, etiam ab apostolica sede vocato, et eam appellanti, praejudicium, et non exigerem a te responsum [Col. 0565B] usque ad synodalem saltim conventum; et de sententiis apostolicae sedis pontificum in eodem tuo scripto congestis, alterius temporis, et prolixiorem quam haec sustineat epistola poscit responsionem. In clausula vero istius epistolae verba beati Gregorii ad quemdam subjectum episcopum directa ponere dignum duxi; quia in tuis scriptis ad me directis contraria his suis monitionibus saepe inveni, ut de caetero monitus per meam exiguitatem a beato Gregorio talia in tuis scriptis ad me, vel ad alios scientiam et auctoritatem habentes dirigendis ponere caveas. Primum, inquit, hoc me contristat, quia mihi fraternitas tua duplici corde scribit, et alia blandimenta in epistolis suis exhibet, alia in lingua sua saeculariter ostentat. Deinde grave mihi est, [Col. 0565C] quod irrisiones illas, quas habere notarii adhuc pueri solent, usque hodie frater meus in lingua sua retinet, mordenter loquitur, et quasi de tali studio laetatur, amicis praesentibus blanditur, de absentibus obloquitur. Et vitium describens superbiae dicit: Quisquis, inquiens, ejus in se tyrannidem captiva mente susceperit, hoc primum damnum patitur, quod clauso cordis oculo judicii aequitatem perdit. Nam cuncta quae ab aliis vel bene geruntur displicent, et sola ei quae ipse vel prave egerit, placent, semper aliena opera despicit, semper miratur quod facit, quia et quidquid egerit, egisse se singulariter credit, atque in eo quod exhibet per gloriae cupiditatem, sibimet ipsi per cogitationem favet; nec considerat quod alter boni amplius quam ipse, sed quod [Col. 0565D] boni ipse amplius quam alter habeat: neque enim pensat quae bona spiritus alter acceperit, ut ipsi desint, sed quae bona ipsi, et quae mala sint alteri. Et cum se in cunctis transcendere caeteros aestimat, per lata cogitationum spatia secum deambulans, laudes suas tacitus clamat; nonnunquam vero ad tantam elationem mens ducitur, ut in eo quod tumet, etiam per ostentationem locutionis effrenetur: et tanto facilius ruina sequitur, quanto apud se quisque impudentius exaltatur; hinc enim scriptum est: Ante ruinam exaltabitur cor (Prov. XVIII). Et sanctus Gregorius Nazianzenus Juliani morem, quem in tuis litteris invenio, describens dicit: Consensus et negatio simul, ratio nulla ratione subsistens; interrogatio [Col. 0566A] inordinata, atque responsio nulla convenientia sibi conveniens erat. Post haec autem omnia et me, et te in mente continue habere moneo quod Dominus dicit: Super quem requiescit Spiritus meus, nisi super humilem, et quietum, et trementem sermones meos? (Isa. LXVI.) Quia sicut scriptum est: Spiritus sanctus disciplinae effugiet fictum, et auferet se a cogitationibus sine intellectu, et non habitabit in corpore subdito peccatis (Sap. I); et: Juxta est Dominus his qui tribulato sunt corde, et humiles spiritu salvabit; vultus autem Domini super facientes perseveranter mala, ut perdat de terra memoriam eorum. Data V Idus Maii praesentis III indictionis.



SCHEDULA sive LIBELLUS EXPOSTULATIONIS HINCMAR METROPOLITANI RHEMENSIS Adversus HINCMARUM Laudunensem episcopum In synodo Duziacensi recitatus.
(Ex conciliorum Labbei tomo VIII.)
[Col. 0566B]


PRAEFATIO.

Sanctus Coelestinus synodo apud Ephesum scripsit: Spiritus sancti praesentiam testificat congregatio sacerdotum. Certum est enim quod legimus, quia non potest Veritas nostra mentiri, cujus in [Col. 0566C] Evangelio sententia ista est: Ubi duo vel tres congregati fuerint in nomine meo, ibi et ego sum in medio eorum (Matth. XVIII). Quod certissimum retinens, vestrae sanctae congregationi consilium, et auxilium, sicut et jam feci apud eos qui conventibus interfuerunt, scilicet in Vermeria, deinde in Gundulfi villa, et postea in Attiniaco, porrecta in synodo schedula de fratre et coepiscopo nostro Hincmaro expostulo: quem multis epistolis, quarum habeo exemplaria, ut a pertinaci contumacia sua erga metropolis suae privilegium resipisceret, corripui; sed corrigere non praevalui. Nam post multas commonitiones, quibus ad eum nihil profeci, nuper IV Idus Junias praesentis IV indictionis, de his quae in hac schedula breviter collecta sequuntur: sed et de petitione Bertharii [Col. 0566D] diaconi Laudunensis, mihi adversus eum directa, cujus exemplar hic habeo: pro loci mei officio, illum ad proxime futuram synodum invitans, scripto commonui, volens illum statuere contra faciem suam: ut illa quae coram Deo tecta, et coram hominibus oblita penitus cupiebam, alligata litteris, et ad memoriam ejus reducta legeret, ac se intelligeret, ne quando eum regulare judicium raperet, quod effugere non valeret. Et in indiculo quo ad hanc synodum eum vocavi, sicut et caeteros provinciae Rhemorum episcopos, illi superaddidi: Sciat etiam tua fraternitas, eos qui adversum te anno praeterito apud me querelas suas deposuerunt, et de quibus in synodo fuisti apud Attiniacum impetitus, [Col. 0567A] quoniam quae conventa ibi fuerant, non es regulariter prosecutus, nunc iterum suas querelas deponere. Unde moneo fraternitatem tuam, ut ita inde praecogitatus et praeparatus ad denuntiatam synodum venias, quatenus querimoniae indecentes episcopo sopiantur: ne nomen bonum quod apostolica regula jubet habere episcopum, in tua opinione notetur; et, sicut idem dicit Apostolus, non vituperetur ministerium nostrum. Dat. prid. Id. Maii praesentis IV indictionis.

Unde exardescens sicut ignis in spinis, mihi more suo prolixissimam rotulam XVI Kal. Julias praesentis IV indict. per hominem suum nomine Chunibertum, exprobrationibus repletam, et calumniis respersam direxit. Cui hoc modo per compresbyterum nostrum [Col. 0567B] rescriptum direxi: Domnus apostolicus Adrianus misit mihi epistolas de causis nostrae dioeceseos, quas oportet in synodo legi. Propterea auctoritate ipsius domni apostolici, te ad proxime futuram synodum in Duziaco Rhemensis parochiae, Non. Augusti praesentis IV indict. venire commoneo. Data III Non. Julias praesentis quartae indict. Igitur quoniam per me corrigere nequeo, vestram consultationem ac consolationem inde similiter adeo, si forte Spiritus sanctus; qui ubi vult spirat, et cujus praesentiam sancta congregatio vestra testificatur, vestris salubribus monitis, et Deo dignis orationibus, eum tandem aliquando corrigat, aut regulari medicamento insolentiam ejus compescat: quoniam diutius eum sine correctione, et propter Deum, et propter metropolitanam [Col. 0567C] sollicitudinem indigno mihi commissam, sustinere non audeo. Praesertim cum et domnus papa Adrianus me nuper apostolicis suis litteris hinc commonuerit. Quae ita se habent:

Adrianus episcopus, servus servorum Dei, reverentissimo confratri nostro Hincmaro archiepiscopo. Fidelium relatione comperimus, etc. Reliqua vide inter epistolas Adriani II, tomo CXXII, col. 70. Patrologiae. Et haec quidem, sed et alia quae sequuntur, non de propriis et specialibus meis injuriis vice accusatoris, sed sollicitudine privilegium metropolis Rhemorum provinciae, per sacros canones Spiritu Dei conditos, et totius mundi reverentia consecratos decretum, et auctoritate apostolicae sedis confirmatum, contra convellentem illud, evindicantis et [Col. 0567D] contra professionem et subscriptionem suam erga sanctos sanctorum conciliorum canones, et decreta sedis apostolicae, ex eisdem canonibus promulgata, ergaque sacras leges, quibus una cum canonibus moderatur Ecclesia, ejus contemptum monstrantis, et ei per scripturam falso illatas mihi calumnias refellentis, inculco. Quia ut beatus Coelestinus dicit (epist. 1 et 3), merito nos causa respicit, si silentio faveamus errori. Quae enim a nobis res digna servabitur, si decretorum norma constitutorum pro aliquorum libitu licentia populis permissa frangatur. Non est agentium causa solorum: universalis Ecclesia quacunque novitate pulsatur. Novum est enim quod provincialis episcopus qui non in civitate quae [Col. 0568A] ex antiquo inter provinciales sedes fuerit computata, sed in municipio Lauduni a Marcobrio praetore condito, ut produnt historiae; quod ab exordio sui nunquam inter sedes provinciales Rhemorum provinciae in paganismo, vel in Christianismo nomen vel locum habuit, donec S. Remigius quintus decimus Rhemorum archiscopus, certis quibusdam accidentibus causis, primus ibidem ordinavit episcopum, et eidem municipio de rebus Rhemensis metropolis satis superque ditato, ipsum comitatum in quo consistit, partem scilicet ex Rhemensi parochia delegavit, sed semper fuit Rhemensis parochiae municipium; sicut hodieque et alia municipia in Rhemensi parochia, quae in subjectionis loco ac nomine permanent, privilegium sibi arrogat, et contra privilegium [Col. 0568B] metropolis suae rebellat. Cum S. Leo diffiniat scribens ad Maximum Antiochenum episcopum (epist. 66): Etsi enim diversa nonnunquam sunt merita praesulum, jura tamen permanent sedium; quibus possunt aemuli perturbationem aliquam fortassis inferre, non tamen possunt minuere dignitatem. Quapropter non queror adversus hunc fratrem speciali causa mearum injuriarum, sed contempti privilegii Rhemorum metropolis, quod sacri canones mystici Nicaeni concilii sedibus singularum provinciarum servari irrefragabiliter decreverunt. De quibus item Leo ad Anatolium diffinivit (idem ep. 53, ad Anatol. Vid. et ep. 55 ad Pulcher. Aug.), ut omni penitus auctoritate sit vacuum, quidquid ab illorum fuerit constitutione diversum.



CAPUT PRIMUM. Quod palatii regii et abbatiae administrationem contra canones obtinuit.
[Col. 0568C]

(Hincm., lib. LV Cap., c. 2; conc. Antioch. c. 9.) Cum sacri Antiocheni canones praecipiant, ut praeter metropolitanum nihil agere debeat, secundum antiquam a Patribus nostris regulam constitutam, nisi ea tantum quae ad suam parochiam pertinent, possessionesque subjectas: sine mea vel coepiscoporum conscientia administrationem in palatio domni regis obtinuit. Quam administrationem illi coram eodem domno rege, et aliis qui adfuerunt, ex sacris regulis interdixi. Postea iterum per exteras potestates, [Col. 0568D] id est saecularium interventione, contra Sardicenses canones, eamdem administrationem in palatio cum abbatia in tertia provincia, ultra Rhemensem provinciam, sine mea conscientia impetravit, et per aliquot annos tenuit: donec contra domnum regem in tantum se, sine ratione, contumaciter erexit, ut et administrationem palatinam, et ipsam abbatiam illi auferret. Contra quae Sardicenses canones dicunt:

Scimus enim et ipsi saepissime propter paucorum impudentiam religiosum sacerdotale nomen fuisse reprehensum.

Et post aliquanta in hujusmodi litteris subscribi, et talem in communione recipi vetant.



CAPUT II. Quod ad eamdem abbatiam sine licentia metropolitani contra canones perrexit.
[Col. 0569A]

(Lib. LV Cap., c. 2.) Ad quam abbatiam quoties sibi placuit, sine licentia mea perrexit: et quandiu illi placuit, ibidem commoratus fuit; contra Hilari papae decreta dicentis (epist. 8, ad diversos episcopos Galliae): Illud non potuimus praeterire, quod sollicitudine diligentiore curandum est, ne praeter metropolitanorum suorum litteras aliqui episcopi ad quamlibet provinciam audeant proficisci. Quod etiam in omni genere officii clericalis per singulas debet ecclesias custodiri. Et sic antea Zosimus (epist. 5, 9, 11), et postea S. Gregorius (lib. VII, ind. 2, ep. 8) decrevit, scribens ad Vincentium [al., Innocentium] [Col. 0569B] et caeteros episcopos: Hortamur, inquit, fraternitatem vestram, ut si quemquam vestrum pro causis propriis ubicunque longius compulerit ambulare necessitas, a metropolitano vestro, secundum inditam a sanctis Patribus regulam, petere licentiam debeatis, nec eum postponere in aliquo debeatis. Et reliqua.



CAPUT III. Quod ad ordinationem episcopi Cameracensis vocatus venire, aut vicarium mittere, contempsit.

(Lib. LV Cap., c. 2.) Praeterea quoque litteris canonicis certum diem et locum designantibus, et ad ecclesiam suam ex more directis, quarum exemplar habeo, evocatus ad ordinationem episcopi in ecclesia Camaracensi provinciae nostrae, pastore destituta, [Col. 0569C] unde apostolica sedes, me suggerente non modice laboravit, nec ipse venit, nec pro se vicariam personam, vel litteras sui consensus ad me, sicut praecipiunt regulae sacrae, direxit. Qua de re, ordinatio electi fuit dilata. Unde iterum istiusmodi litteras ad ecclesiam suam ex more direxi: Hincmarus Rhemorum episcopus dilecto fratri Hincmaro et venerabili coepiscopo nostro, salutem. Sicut jam altera vice litteris dilectioni tuae mandavi, clerus ac plebs Cameracensis ecclesiae cum decreto canonico petierunt sibi ordinari episcopum Joannem presbyterum, virum boni testimonii: ad ejus ordinationem nonis Julii convenimus secus Belvacum. Sed quia tua fraternitas illuc non convenit, nec pro se personam aut litteras sui consensus direxit, ordinationem [Col. 0569D] illius distulimus. Propterea, quoniam sicut ipse scis, eadem sedes, diu in multorum periculum vacat pastore, XII Kalendas Augusti conveni cum caeteris fratribus in monasterium quod dicitur Isla, in parochia Belvacensi ad eumdem fratrem nostrum ex more ordinandum episcopum. Data III. Id. Julii. Et convenientibus nobis ad praedictum locum praedictis Kalendis, nec ipse venit, nec pro se vicariam personam, vel litteras sui consensus, ad me, sicut praecipiunt sacrae regulae, direxit. Nos autem qui convenimus, auctoritate Nicaeni concilii, decernentis (can. 6) ut in ordinando episcopo, si communi cunctorum decreto rationabili, et secundum regulam ecclesiasticam comprobato, duo aut tres propter contentiones [Col. 0570A] proprias contradicant, obtineat sententia plurimorum, eumdem venerabilem fratrem Joannem episcopum ordinavimus. De contemptu autem fratris Hincmari, ut ad ordinandum coepiscopum nostrum conveniret, et secundo litteris commonitus venire contempsit, Symmachus papa ad Aeonium ita ex sacris regulis promulgavit (epist. 10, ad Caesarium, non ad Aeonium): Ut si quilibet episcopus metropolitano pontifici juxta canonicam diffinitionem vocatus obtemperare noluerit, noverit succidendum se, quod non optamus, ecclesiastica disciplina. Sed dehinc a me conventus, nullam satisfactionem, nec etiam humile responsum, mihi ac coepiscopis nostris reddidit.



CAPUT IV. Quod regem sine ratione vel necessitate offendit, et aliorum episcoporum parochianos excommunicavit.
[Col. 0570B]

Postea intervenit diutinum scandalum inter domnum regem et illius pertinacem contumaciam: eo quod homines sui ad domnum regem se reclamaverunt, quia beneficia eorum ab eis injuste abstulerit. Unde domnus rex semel ac secundo me, una cum coepiscopis nostris, et aliis missis suis, inter eos habere audientiam jussit; sed illum ad rationem et obedientiam debitam flectere non potuimus. Quapropter jussit domnus rex, ut ad Pontigonem palatium suum in Rhemensi provincia, quo plures episcopi, et alii fideles ejus conventuri erant, aut ipse veniret, aut ita personas pro se instructas dirigeret, [Col. 0570C] ut ipsae quaerimoniae finem acciperent. Ipse autem illuc non venit, nec ita instructas pro se personas direxit, qui legalem finem eisdem querimoniis imponerent. Qua de re domnus rex ei mandavit, ut ipsis hominibus sua beneficia tenere permitteret, usque dum juste et rationabiliter causae de quibus apud eum reclamabatur diffinirentur.

Isdem autem sine misso regis, vel metropolitani, absentibus illis qui contra eum querebantur, contra leges publicas et ecclesiasticas, septem homines quod sibi fuerat visum, interrogavit, et quod domnus rex ei mandaverat, non obaudivit. Et veniens demum ad domnum regem adeo illum commovit, ut et suprafatam abbatiam, et administrationem palatinam ab eo auferret. Et post haec, quia sicut ei [Col. 0570D] praecepit ad domnum regem venire, non voluit, nec advocatum suum qui de rebus pecuniariis, contra conquirentes adversus eum rationem redderet, misit, nec electorum judicium juxta leges et regulas expetere voluit, nec mihi suo metropolitano, ut ecclesiasticos judices, quorum judicio causae finiuntur, sicut leges et regulae jubent, illi delegarent, quiddam mandavit, domni regis erga se animum non mediocriter exaggeravit (lib. LV Cap., c. 21). Cujus benignitatem ad eum veniens, adjunctis mecum nostris coepiscopis, sicut antea, et postea saepius egi, placabilem ei feci. Sed frater Hincmarus more sueto iterum atque iterum domni regis animum sine ulla ratione vel necessitate contumaciter recommovit: [Col. 0571A] et sine ipsius licentia ab eo recedens, Laudunum per noctem aufugit. Quem domnus rex litteris et missis tam ecclesiasticis quam et saecularibus ut ad eum veniret saepe vocavit: qui ad eum venire contempsit. Et quoniam pervenit ad domnum regem, quia cum Lothario illi conveniret, ut ecclesiam et plebem sibi creditam desereret, et in regno ipsius honores acciperet. Qui et in litteris domno regi directis scripsit dicens: Deo teste vobis loquor: potius eligo extra vestrum degere regnum, quam in vestro talis apparere, quosdam nosco susurrare. Tunc domnus rex necessitate compulsus mandavit, ut quia ipse venire nolebat, liberi homines de episcopio Lauduni ad eum compendio palatio venirent. Quo aliqui ex eis venerunt: quibusdam vero, ut ad [Col. 0571B] regem perventum est, Hincmarus venire non permisit. Et ideo domnus rex duos episcopos Rhemorum provinciae, Odonem scilicet et Willebertum, ad eum misit, mandans ut jam tandem ad eum veniret. Et misit reipublicae ministros, ut liberos homines, qui ad eum, sicut mandaverat, non venerunt, et cum Hincmaro degebant, aut voluntarios aut invitos ad eum venire facerent.

(Ibid., c. 3.) Hincmarus audiens eorum adventum, sicut etiam ipse in scripto suo demonstrat, antequam reip. ministri ad eum directi Laudunum pervenirent, inauditam antea nostris temporibus excommunicationem in meos, et multorum archiepiscoporum et episcoporum parochianos, non de criminibus quibuscunque accusatos, vel confessos, sive convictos, [Col. 0571C] sed nec evangelice vel regulariter commonitos, in parochia sua perpetratis, sine mea conscientia, contra sacras regulas jaculavit. Unde maximum scandalum et regi et regno, et istis Cisalpinis ecclesiis intulit. Excommunicatio vero, quin potius maledictio, quam furia exagitatus intorsit, hoc modo se habet: Apostolica, imo divina auctoritate per virtutem hujus ligni (videlicet sanctae crucis), cooperantibus meritis sanctae hujus genitricis Mariae, cum auctoritate beatissimi principis apostolorum Petri, tam omnes hujus loci invasores, quam parochiae meae, omnesque hujusmodi contaminatores cunctosque eis consentientes, anathemate damnamus, et a liminibus sanctae Dei Ecclesiae extorres virtute Spiritus sancti decernimus, atque ab omni Christianorum consortio [Col. 0571D] alienos adjudicamus. Et mox subsequitur in suo scripto. Responditque omnis clerus: Anathema sint: tenentibus presbyteris in manibus sancta Evangelia, lignumque sanctae crucis.

Praefati vero episcopi ad eum venientes, nihil de obedientia erga regem, quam illi super sacrosancta juravit, obtinuerunt. Reip. autem ministri a rege directi, nullam ei aut cuiquam violentiam inferentes, homines liberos episcopii Laudunensis ad regis fidelitatem sacramento confirmaverunt, et sic ad regem redierunt. Ipse vero me postposito, in tali excommunicatione suis est libitibus usus: cum sacri Africae provinciae canones praecipiant (can. 86) ut posteriores episcopi anterioribus deferant, nec eis [Col. 0572A] inconsultis aliquid agere praesumant. Et lex prohibeat, ut per alienam messem transiens falcem non mittat, sed manu spicas conterat et manducet (Deut. XXIII). Falcem, inquit beatus Gregorius ad Augustinum (lib. XII, epist. 31, ad Augustin.) judicii mittere in ea segete non potes, quae alteri videtur esse commissa: sed per effectum boni operis frumenta Dominica vitiorum suorum paleis exspolia, et in ecclesiae corpus monendo et persuadendo, quasi mandendo, converte. Et item S. Gregorius ad Januarium episcopum, qui Isidorum V. Cl. causa suae injuriae excommunicaverat, scripsit, dicens (lib. II, ind. 10, ep. 34): Quia, si ita est, nihil te ostendis de coelestibus cogitare, sed terrenam te habere conversationem significas, dum pro vindicta [Col. 0572B] propriae injuriae, quod sacris regulis prohibetur, maledictionem anathematis invexisti. Unde de caetero omnino esto circumspectus, atque sollicitus, ne tale cuiquam pro defensione injuriae tuae inferre denuo praesumas. Nam si tale aliquid feceris, in te scias postea vindicandum. Et sanctus Augustinus in libro de Poenitentia: Auferte malum a vobis ipsis. Quibus verbis satis ostendit, non temere, et quomodolibet; sed per judicium auferendos malos ab Ecclesiae communione. Noluit enim Apostolus hominem ab homine judicari ex arbitrio suspicionis, vel etiam extraordinario usurpato judicio: sed potius ex lege Dei secundum ordinem Ecclesiae, sive ultro confessum, sive accusatum atque convictum. Alioquin illud cur dixit: Si quis frater nominatur aut fornicator, [Col. 0572C] aut idolis serviens, etc., nisi quia eam nominationem intelligi voluit quae fit in quemquam, cum sententia ordine judiciario, atque integritate profertur. Nam si nominatio sufficit, multi damnandi sunt innocentes; quia falso saepe in quoquam crimen nominatur.



CAPUT V. Quod ecclesiae suae presbyteros et ministros illicite excommunicavit.

(Lib. LV Cap., c. 28.) De qua praesumptione coram coepiscopis nostris, quia publice illam admiserat, eum corripui: sed non acquievit ullo modo corrigi. Unde iterum causa suae injuriae, me inconsulto, et sine consensu coepiscoporum Rhemensis provinciae, sicut petitio a clericis Laudunensis ecclesiae [Col. 0572D] mihi porrecta demonstrat, et in synodo apud Attiniacum habita demonstravi, presbyteros, et ministros ecclesiae excommunicavit, ut nemo in eadem parochia missarum officia celebraret. Unde S. Augustinus doctor famosissimus, et ab apostolica sede receptissimus, qui Carthaginiensi concilio interfuit (concil. Carthag., c. 19, 20), et constitutiones ipsius plenissime novit, in epistola ad clerum et plebem Hipponensium, inter alia dicit (Aug., epist. 137): Nuper in concilio episcoporum constitutum est, nullum clericum qui nondum convictus est, suspendi a communione debere, nisi ad causam suam examinandam non se praesentarit. Et S. Gregorius Augustino tempore posterior, et [Col. 0573A] loco prior, ex sacris legibus ad Martinum, et ad Sicilienses episcopos, promulgavit (lib. VII, ind. 2, ep. 61), ut nemo sine cognitione damnetur. Et de illicita excommunicandi ratione lex Justiniani catholici imperatoris, quam probat et servat Ecclesia catholica, constitutione 118, capitulo 441, decrevit ut nemo episcopus, nemo presbyter excommunicet aliquem, antequam causa probetur, propter quam ecclesiastici canones hoc fieri jubent. Si quis autem adversus ea excommunicaverit aliquem, ille quidem qui excommunicatus est majoris sacerdotis auctoritate ad gratiam sanctae communionis redeat; is autem qui non legitime excommunicavit, in tantum abstineat a sacra communione tempus, quantum majori sacerdoti visum fuerit, ut id quod injuste fecit, ipse juste [Col. 0573B] patiatur. Et hinc S. Gregorius ad Joannem episcopum injuste excommunicantem, inter caetera scripsit, dicens (lib. II, ind. 11, ep. 6): Cassatis prius, atque ad nihilum redactis praedictae sententiae tuae decretis, ex beati Petri apostolorum principis auctoritate, decernimus triginta dierum spatio sacra te communione privatum, ab omnipotente Deo nostro tanti excessus veniam cum summa poenitentia et lacrymis exorare. Quod si hanc sententiam nostram cognoverimus implesse remissius: non jam tantum injustitiam, sed et contumaciam fraternitatis tuae cognosces, juvante Domino, severius puniendam. Et item idem quosdam episcopos excedentes, post inquisitionem, utrum excessus exsilio, vel depositione cujusque sit dignus? in sex mensibus Dominici corporis et sanguinis [Col. 0573C] communione privatos agere poenitentiam in monasterio decrevit; ea conditione ut, si communione privatis mortis contigerit imminere periculum, benedictio eis viatici non negetur. De qua causa, ut idem alibi, et aliunde dicit, ostensa est nobis ira quam sequamur, apposita forma cui imprimamur.



CAPUT VI. Quod infantes in sua parochia baptizari prohibuit.

(Lib. LV Cap., c. 31, 47.) Prohibuit quoque ut nemo parvulos in sua parochia, etiam in mortis urgentis periculo constitutos, baptizaret; sicut in petitione praefata continetur: cum Veritas dicat: Nisi quis renatus fuerit ex aqua et Spiritu sancto, non intrabit [Col. 0573D] in regnum coelorum (Joan. V); et Non venit filius hominis animas perdere, sed salvare (Luc. IX); et item: Sinite parvulos venire ad me, et nolite prohibere eos (Matth. XIX). Obviam etiam decretis Siricii, Leonis, Gelasii, et Africani concilii. Nam de infantibus baptizandis, qui nondum baptizati noscuntur, quoties necessitas exegerit, regula ecclesiastica per beatum Siricium est prolata; cujus regulae conclusio constat hoc modo (Siric., epist. 1, ad Himerium): Nunc praefatam regulam omnes teneant sacerdotes, qui nolunt ab apostolicae petrae, super quam Christus universalem construxit Ecclesiam, soliditate divelli. Et S. Leo hujus salutis singulare praesidium nullo tempore unquam denegari decrevit (S. Leo, epist. 92, ad Rustic.).



CAPUT VII. Quod poenitentiam et viaticum morientibus dari vetuit.
[Col. 0574A]

(Lib. LV Cap., c. 32.) Nullum siquidem etiam ad ultimam poenitentiam suscipi, et nulli viatico munere subveniri, contra Nicaenos et Africanos canones et decreta Siricii, et Innocentii atque Coelestini, nec non et Leonis, vetuit, sicut in saepefata petitione habetur. Cum per se Veritas dicat: Venit Filius hominis quaerere et salvere quod perierat (Luc. XIX); qui non venit justos, sed peccatores vocare in poenitentiam (Matth. IX). Multis voce Domini reclamantibus, et Ecclesiae catholicae doctoribus, ut praesidium regenerationis et poenitentiae, sacraeque communionis in mortis periculo positis et petentibus, a [Col. 0574B] quoquam nullatenus denegetur. Et sacrum Nicaenum concilium decrevit (can. 13): Generaliter, inquiens, omni cuilibet in exitu posito, et poscenti sibi communionis gratiam tribui, episcopus probabiliter ex oblatione dare debebit. Et de praefatis apostolicorum pontificum ex hac causa decretis sanctus Leo papa judicium protulit (ep. 1, ad episc.), ut si quis in illa commiserit, veniam sibi deinceps noverit denegari.



CAPUT VIII. Quod sepulturam mortuis in parochia sua denegari praecipit.

(Lib. LV Cap., c. 33.) Sepulturam etiam mortuis, sicut in memorata petitione continetur, nimia inhumanitate contra sacras Scripturas, sacrosque canones [Col. 0574C] denegari praecepit, cum sicut in historia veneranda libri Regum legimus (II Reg. XXI), etiam eorum corpora qui ad consultum Domini propter peccatum Saul, ob quod facta est fames in diebus David tribus annis jugiter, crucifixi fuerant, laudabiliter sunt custodita a concubina Saul, ne lacerarentur ab avibus per diem, neque a bestiis per noctem, donec stillaret aqua super eos de coelo: sicque sepulta sunt cum ossibus Saul et Jonathae. Et in Evangelio legimus quia, petente Joseph, Pilatus jussit reddi corpus Domini Jesu, quem quasi nefarium petentibus Judaeis crucifigi adjudicavit (Matth. XXVII): unde et cum iniquis, secundum Scripturam, deputatus est (Isa. LIII). Et Judaei, ne remanerent [Col. 0574D] etiam sceleratorum corpora in cruce die sabbati inhumata, obtinuerunt a Pilato (Luc. XXI) ut frangerentur eorum crura, et tollerentur. Et antiquorum Patrum regulae, etiam eorum corpora qui sibi quolibet modo mortem intulerunt, vel qui pro suis sceleribus puniuntur, ad sepulturam, licet sine hymnis et psalmis, deferri praecipiunt, et non sepultura in ventre matris omnium, id est terrae, carere etiam talium cadavera praeceperunt.



CAPUT IX. Quod de his excessibus monenti metropolitano suo obedire neglexit.

(Hinc., ep. 35.) Quae audiens vehementer exhorrui, et proinde ad eum metropolitana sollicitudine semel et secundo litteras misi, monens et hortans illum ut [Col. 0575A] tam exitiabilem excommunicationem, et impietatis colligationem in suum et multorum periculum intentatam, quantocius solveret. Sed ad obediendum eum invitare non valui. Cum sanctus Bonifacius explanans capitulum Nicaeni concilii (can. 13) ad Hilarium Narbonensem episcopum dicat (epist. 3): Advertat charitas, adeo nos canonum praecepta servare, ut ita constitutio quoque nostra diffiniat, quatenus metropolitani sui unaquaeque provincia in omnibus rebus ordinationem semper expetat. Et Leo ad Theodorum Forojuliensem episcopum: Sollicitudinis, inquit, tuae is ordo esse debuerat, ut cum metropolitano tuo de eo quod quaerendum esse videbatur, conferres: quia in causis quae ad generalem observantiam pertinent, omnium Domini [Col. 0575B] sacerdotum, nihil sine primatibus oportet impleri. Certum est enim quoniam illa quae de baptizandis parvulis, et de ultima poenitentia, et viatico munere ac mortuorum sepultura nulli deneganda, ex sacris regulis ad eum scripseram, ad generalem observantiam Domini sacerdotum pertinent. Contra quae praesumere non debuerat, et inconsulto praesumens etiam ad primam commonitionem ex evangelica veritate, et apostolica atque canonica auctoritate, et ex decretis apostolicae sedis pontificum promulgatam, mihi qualicunque metropolitano suo suadenti, ut easdem colligationes impietatis dissolveret, obaudire debuerat, sancto Leone decernente: Qui, inquiens, scit se quibusdam praepositum, non moleste ferat aliquem sibi esse praelatum, sed obedientiam [Col. 0575C] quam exigit, etiam ipse dependat. Et sicut non vult gravis oneris sarcinam ferre, ita non audeat alii importabile pondus imponere. Et non debuerat oblivisci professionis et subscriptionis suae, ante ordinationem episcopalem: qui coram altari sanctae Mariae, et cunctis qui adfuerunt, non solum de Rhemensi ecclesia, et de Laudunensi parochia, verum et de Rhemorum provincia episcopis, et aliis diversi ordinis viris, secundum morem Rhemensis ecclesiae, sicut soliti erant episcopi ordinandi subscribere, post catholicae fidei professionem, de obedientia sua secundum sacras regulas erga Rhemorum metropopolim propria manu subscripsit; unde sacri canones dicunt: Si quis contra suam professionem ac subscriptionem [Col. 0575D] venerit in aliquo, ipse se honore privabit.



CAPUT X. Quod professioni cuidam subscripsit cum consensu episcoporum aliarum provinciarum, postposito metropolitano.

Deinde sine mea, et coepiscoporum Rhemensis provinciae conscientia, in altera provincia consensu episcoporum aliarum provinciarum professioni subscripsit, et regi dedit: quae ita se habet: Ego Hincmarus Laudunensis episcopus de hora ista in antea fidelis ero seniori meo Karolo, sicut homo per rectum seniori suo debet esse, et episcopus regi suo: et sic obediens quomodo homo per rectum seniori suo debet esse, et episcopus Christi secundum [Col. 0576A] meum sapere et posse ad Dei voluntatem, et ad regis salutem, et ad statum . . . . . ad meam ipsius salutem H. Cum Africae provinciae canones dicant (can. 86): Posteriores episcopi anterioribus deferant, nec eis inconsultis aliquid agere praesumant. Et canones Antiocheni decerni metropolitanum et honore praecellere, et nihil amplius praeter eum caeteros episcopos agere, secundum antiquam a Patribus nostris regulam constitutam, nisi ea tantum quae ad suam dioecesim pertinent, possessionesque subjectas. Et si pro aliqua erga se causa, vel contentione sedanda huic professioni subscripsit, sine metropolitani tamen et coepiscoporum Rhemensis provinciae conscientia id agere non debuerat. Unde sanctus Innocentius ad Victricium episcopum decrevit [Col. 0576B] dicens (epist. 1): Si quae causae vel contentiones inter clericos tam superioris ordinis quam etiam inferioris fuerint exortae, ut secundum synodum Nicaenam congregatis ejusdem provinciae episcopis jurgium terminetur; nec alicui liceat (sine praejudicio tamen Romanae Ecclesiae, cui in omnibus causis debetur [al., cujus in omnibus causis debet] reverentia custodiri), relictis his sacerdotibus, qui in eadem provincia Dei Ecclesiam nutu divino gubernant, ad alias convolare provincias. Quod si quis forte praesumpserit, et ab ordine cleri submotus, et injurarium reus ab omnibus judicetur.

Quid sit autem reum injuriarum judicari in lib. V Sententiarum Pauli ostenditur: Qui per calumniam, inquit, injuriae actionem instituit, extra ordinem [Col. 0576C] puniatur. Omnes enim calumniatores, exsilii, vel insulae relegatione, aut ordinis amissione puniri placuit. Et in lib. I Sententiarum ejusdem Pauli: Calumniator est, qui sciens prudensque per fraudem negotium alicui comparat; et in praefatis [f., privatis] et in publicis judiciis omnes calumniosi pro qualitate admissi plectantur. Interpretatio: Qui aut apud cinctos [f. civicos], aut apud privatos judices fuerit calumniae objectione convictus, non exspectata ordinis sententia, prout causa fuerit, supplicio subdatur. Et in suprascripto capitulo beatus Innocentius dicit: Si autem majores causae in medio fuerint devolutae: ad sedem apostolicam, sicut synodus statuit, et vetus consuetudo exigit, post judicium episcopale [Col. 0576D] deferantur. Et sanctus Gregorius ad Vincentium [al., Innocentium] et caeteros episcopos, ait (lib. VII, ind. 2, epist. 8): Ut nemo coepiscoporum metropolitanum suum postponere in aliquo praesumat: excepto si contra eumdem metropolitanum eos habere aliquid causae non contigerit: ut ob hoc sedis apostolicae judicium, si qui petere festinant, licentiam habeant, quod per canones etiam, antiquorum Patrum est institutione permissum. Nam de quibus canonibus et Innocentius et Gregorius hoc dicant, manifestissime claret; scilicet de Sardicensibus, de quibus et Gelasius (Commonit. ad Faust). Ipsi sunt canones qui appellationem totius Ecclesiae ad hujus sedis examen voluere deferri: ab ipsa vero nusquam prorsus appellari debere senserunt. Claret igitur [Col. 0577A] ex his sanctorum pontificum sententiis, quia, me postposito, judicio vel hortamento aliorum, et aliarum provinciarum episcoporum, Wenilonis Rothomagensis archiepiscopi, et Aeneae Parisiorum episcopi, sine mea et coepiscoporum Rhemensis provinciae conscientia, praefatae professioni subscribere, et regi dare non debuit. Nam etsi contra me aliquid habebat, aut apostolicam sedem adire, aut petitionem veritate sub . . . . [leg. videtur subnixam] debuerat mittere, et non me postposito, judicio vel consilio episcoporum aliarum provinciarum in altera provincia professionem et subscriptionem regi porrigere.



CAPUT XI. Quod ineptam decretorum collectionem composuit, eidemque indebite subscripsit.

[Col. 0577B] Post haec quaerens adinventiones ut se a metropolitana subjectione posset exuere, libellum de antiquorum Patrum scriptis ante sacros Nicaenae synodi, et aliorum sanctorum canones editis collegit: in quibus sententias inter se dissonas, et contra evangelicam, et apostolicam atque catholicam, et apostolicae sedis auctoritatem immiscuit; et eidem libello sine metropolitani, et coepiscoporum Rhemensis provinciae conscientia et consensu subscripsit, et a clericis ecclesiae suae, nec non et a parochianis presbyteris subscribi fecit; cum Africae provinciae canones dicant (conc. Afr., c. 53; Milevit., cap. 13. Cod. can. eccl. Afric. can. 86): Posteriores episcopi anterioribus deferant, nec eis inconsultis aliquid agere praesumant: et qui putaverit, spretis majoribus, [Col. 0577C] aliquid praesumendum, competenter esse ab omni concilio coercendum. Et Antiochenum concilium decernit (can. 9): Metropolitanum et honore praecellere, et nihil amplius praeter eum caeteros episcopos agere, secundum antiquam regulam a Patribus constitutam, nisi ea tantum quae ad suam dioecesim pertinent, possessionesque subjectas. Et S. Leo ad Theodorum Forojuliensem episcopum decrevit (epist. 91): Quia in causis quae ad generalem observantiam pertinent omnium Domini sacerdotum, nihil sine primatibus oportet impleri.

In quo libello cum aliis diversis, et sibi adversis sententiis subscripsit, et a clericis parochiae subscribi fecit, quia non possunt episcopi humano condemnari examine, quos Deus suo reservavit judicio. Et [Col. 0577D] item, ut vocato episcopo canonice in loco omnibus congruo, tempore synodali, ab omnibus comprovincialibus episcopis in sua provincia audiatur. Qui, concordem super eo proferre debebunt sententiam. Quod et Antiocheni canones apertissime decreverunt (can. 14). Et item subscripsit et subscribi a clericis suis fecit, ut delatori aut lingua capuletur, aut convicto caput amputetur. Et subjungens Leonis sententiam qua dicit (ep. 1 ad episc.): Haec itaque admonitio nostra denuntiat, quod si quis fratrum contra haec constituta venire tentaverit, et prohibita fuerit ausus admittere, a suo se noverit officio submovendum: nec communionis nostrae futurum esse consortem, qui socius noluit esse disciplinae. [Col. 0578A] Ne quid vero sit quod praetermissum a nobis forte videatur, omnia decretalia constituta tam beatae recordationis Innocentii, quam omnium decessorum nostrorum, quae de ecclesiasticis ordinibus, et canonum promulgata sunt disciplinis, ita a vestra dilectione custodiri debere mandamus, ut si quis in illa commiserit, veniam sibi deinceps noverit denegari. Et ita subscripsit: Hincmarus, Deo miserante, ecclesiae Laudunensis episcopus, his sanctorum apostolicae sedis Patrum decretis obtemperandum subscripsi. Qui quoque mihi eodem Deo auctore commissi sunt, et in his similiter sentiunt, solliciti servare unitatem spiritus in vinculo pacis, hac mecum pace potiantur. Si vero aliqui secus, nolentes fieri socii hujusmodi disciplinae, nec habeantur participes communionis [Col. 0578B] nostrae. Quae praemissae definitiones ab eo subscriptae, quam sint contrariae inter se, atque adversae evangelicae veritati, et apostolicae auctoritati, nemo qui dubitet: cum sint de episcopis certa et manifesta in regulis sanctis judicia. Et delatori aut lingua capuletur, aut convicto caput amputari, sicut hic potestis videre subscripsit, et qui ex suis secus, nolentes fieri socii hujus disciplinae, non haberentur participes communionis suae. Cum Cyprianus in abusionum gradibus, et Innocentius in decretis suis ex apostolica sententia judiciariae potestati gladium legaliter vindicem doceant esse permissum, quem ecclesiasticis ministris vel in bello, vel in seditione corripere, vel etiam portare, a majoribus nostris legimus non esse concessum (Vide Anton. Augustin. Jur. canon, [Col. 0578C] p. III, tit. 20). Et Dominus dicit: Benedicite maledicentibus vobis, et orate pro persequentibus et calumniantibus vos (Luc. VI); et Petrus, non reddentes malum pro malo, vel maledictum pro maledicto, sed e contrario benedicentes (I Petr. III); et Paulus: Non vos defendentes, charissimi, sed date locum irae (Rom. XII). Et sanctus Gregorius in epistola ad Sabinianum diaconum Constantinopolitanum (lib. VII, epist. 1): Breviter suggeras serenissimis dominis nostris, quia si ego in mortem Longobardorum me miscere voluissem, hodie Longobardorum gens nec regem, nec duces, nec comites haberet, atque in summa confusione esset. Sed quia Deum timeo, in morte cujuslibet hominis miscere formido. Et sanctus Augustinus ad Bonifacium Africae proconsulem: [Col. 0578D] Fas, inquit, non est, ut reus episcopi suggestionibus occidatur, qui veniae, si poenituerit, reservatur. Si non est fas ut reus episcopi suggestionibus occidatur, qui veniae, si poenituerit, reservatur; nefas est ut reus, qui veniae, si poenituerit, reservatur, ab episcopo ad mortem adjudicetur, et in mortis ejus judicio subscribatur: et episcopus, qui contra ecclesiasticum ordinem, et regularem disciplinam subscripsit, ut sacri altaris ministri huic mortis disciplinae nolentes fieri socii, non habeantur participes communionis suae: videtur se hujus judicii subscriptione a communione ecclesiastica separasse, a cujus communione si se ministri altaris, subscribentes mortis judicio, separassent, solidius [Col. 0579A] in communione disciplinae ecclesiasticae perstitissent.

Unde beatus Ambrosius in epistola ad Valentinianum imperatorem, qui petebatur contra religionem Christianam legi subscribere: Convenio iterum fidem tuam, convenio mentem tuam, ne vel respondendum secundum hujusmodi petitionem gentilium censeas, vel in ejusmodi responsa sacrilegium subscriptionis adjungas: vox enim tua, manus tua, et subscriptio tua opus est tuum. Et antiquorum Patrum canones decreverunt dicentes: Saepe principes contra quoslibet majestatis obnoxios sacerdotibus negotia sua committunt: et quia sacerdotes Christi ad ministerium salutis electi sunt, ibi consentiant regibus judices, ubi jurejurando supplicii indulgentia [Col. 0579B] committitur, non ubi discriminis sententia praeparatur. Si quis etiam sacerdotum contra commune consultum discussor in alienis periculis exstiterit, ut reus effusi sanguinis apud Christum, et apud Ecclesiam perdat proprium gradum. Hic autem nullo comminante neque jubente, gratis subscripsit, ut delatori aut lingua capuletur, aut caput amputetur, et qui noluerit fieri socius hujus disciplinae, nec habeatur particeps communionis suae. Et non suffecit illi ut subscriberet, quatenus convicto delatori caput amputetur; verum et ministros ecclesiasticos suae parochiae, huic perversae sententiae fecit subscribere. Reclamante Gelasio in epistola ad Anastasium imperatorem (epist. 10): Dicit Apostolus, qui non solum non facienda faciunt, reos videri, etiam qui [Col. 0579C] consentiunt facientibus. Legibus certe vestris criminum conscios, susceptoresque latrocinantium par judiciorum poena constringit: nec expers facinoris aestimatur, qui licet ipse non fecerit, facientes tamen in familiaritatem foedusque receperit. Hic autem et fecit, et facientes ad agendum contra regulas quosdam impulit, quibusdam persuasit. Hinc Apostolus: Sic enim peccantes in fratres, et percutientes conscientiam eorum infirmam, in Christum peccatis: et peribit infirmus in tua scicntia frater, pro quo Christus mortuus est (I Cor. VIII). Et beatus Gregorius in Regula pastorali: Scire, inquit, praelatus debet, quia si perversa unquam perpetrant, tot mortibus digni sunt, quot ad subditos suos perditionis exempla transmittunt. Unde necesse est ut tanto se cautius a [Col. 0579D] culpa custodiant, quanto per prava quae faciunt, non soli moriuntur. Et item Gelasius in decretis ad episcopos per Dardaniam constitutos, ac si de his loquatur quos secum fecit subscribere (Gelas., epist. 11, sub fin.): Sicut, inquit, in simili conditione constricti, non possunt complicem suum judicare non jure damnatum, neque rei [al. om. rei] reum possunt competenter absolvere: sic illo juste praevaricatore damnato, isti quoque pari jacent damnatione prostrati: neque inde nisi resipiscentes poterunt prorsus absolvi; quia sicut per unum scribentem eorum omnium vulgata transgressio est, qui in eamdem perfidiae ceciderant actionem; sic in uno eodemque qui pro omnibus scripserat, vel scribendo [Col. 0580A] omnium prodiderat voluntates, transgressio est punita cunctorum.

Et quia sacrum Nicaenum concilium metropolitanos singularum provinciarum episcopos privilegium habere decrevit. Unde Leo ad Anatolium dicit (epist. 55): Illa, inquiens, Nicaenorum canonum per sanctum vere Spiritum ordinata conditio in nulla est parte solubilis. Sed et alia catholica concilia ita ab omnibus teneri diffinierunt: quia eorum immobilibus decretis contraria subscripsit, se, sibique complices a catholica communione segregasse videtur. Sicut item Leo in epistola ad Pulcheriam Augustam (epist. 55) manifeste demonstrat dicens: Contra statuta canonum Paternorum, quae ante longissimae aetatis annos in urbe Nicaena spiritualibus sunt fundata [Col. 0580B] decretis, nihil cuiquam audere conceditur: ita ut si quis diversum aliquid decernere velit, se potius minuat quam illa corrumpat. Et quia, ut ipse beatus Leo, et ante illum Damasus, et Bonifacius, et post eum alii apostolicae sedis pontifices scripserunt, iidem sacri canones, mansurae scilicet usque in finem saeculi leges, Spiritu Dei sunt conditi. Qui scilicet Spiritus, juxta evangelicam et apostolicam veritatem Spiritus est Patris, Spiritus est Filii, quia aequaliter a Patre procedit et Filio, et totus est Patris, ac totus est Filii Spiritus; et Pater, et Filius, et idem Spiritus sanctus, quorum est una substantia, una voluntas, et operatio; scilicet ipsa sancta Trinitas unus est Deus, ac Dominus. Constat quia a Patre, et Filio, et Spiritu sancto, tota videlicet Trinitate, [Col. 0580C] uno Deo et Domino ipsi canones sunt conditi: a quibus qui per contemptum pertinaciter deviat, in Patrem, et Filium, et Spiritum sanctum, unum Deum ac Dominum peccat. Et in hac subscriptione Apostoli est sententia Hincmarus, in qua sollicitus non fuit servare unitatem Spiritus in vinculo pacis: sed sollicitus fuit dissolvere unitatem Spiritus, contra vinculum pacis. Dicit enim Apostolus, cujus sententiam subscriptioni suae perversae inseruit: Solliciti servare unitatem spiritus in vinculo pacis; unum corpus, unus spiritus, sicut vocati estis in una spe vocationis vestrae (Ephes. IV). Unde beatus Gregorius: Ad unam igitur vocationis spem nequaquam pertingitur, si non ad eam unita cum proximis mente curratur. Est, inquit, Dominus ad Moysem, locus [Col. 0580D] penes me, et stabis supra petram. Locus quidem apud Dominum est sanctae Ecclesiae unitas, in qua super petram statur, dum confessionis ejus soliditas utiliter tenetur. Hi enim in loco qui penes Dominum est, et super petram stant, qui per haereses, et per schismata ab unitate se Ecclesiae non dividunt. Quia ut sanctus Hilarus papa dicit (epist. 4): Non minus in sanctarum traditionum sanctiones committitur, quam in injuriam ipsius Domini prosilitur. Et beati Leonis decernentis (S. Leo, loc. cit.), quia in causis quae ad generalem observantiam pertinent omnium Domini sacerdotum, nihil sine primatibus oportet impleri, non fuit socius disciplinae: unde timendum est ut non sit etiam consors communionis [Col. 0581A] suae: a cujus communione si fuerit alienus, cum his qui praefatis synodis interfuerunt, et quorum decreta convelli fecit, ac per hoc, cum Ecclesia catholica communionem habere non poterit. Et in edicto quinti concilii scriptum est: Miramur eorum dementiam qui divinae Scripturae contraria agunt, evidenter dicenti, quia aequaliter horribilia sunt apud Deum impius et impietas ejus. Actio enim cum actore punietur. Si autem similiter impietas horribilis est Deo, et ille qui impie agit, certe separatus est talis a Deo, et anathemati juste subjicitur. Anathema enim nihil aliud significat, nisi a Deo separationem: sicut in Veteri et in Novo Testamento judicium de anathemate significat.



CAPUT XII. Quod in ea collectione sanctorum Patrum dicta sensusque corrupit.
[Col. 0581B]

Et in eo, de quo agitur, libello, sed et in illo, quem per Wenilonem quondam archiepiscopum mihi misit, quem paulo infra commemorabo (eum enim prae manibus habeo) verbis beati Gregorii, de quatuor errorum capitulis, de quibus ad Theoctistam patriciam scripsit (lib. IX, epist. 39, in fin.), quibus dicit: Si qui vero sunt qui dicunt, quia compulsus quisquam necessitate se anathematizaverit, anathematis vinculo non tenetur; verbis suis imposuit, immittens, et superadjiciens, aut contra ea quae sub anathemate prohibita sunt, praesumpserit. In eodem loco, ubi dixit: Si qui sunt igitur qui, sub nomine Christiano, haec quae praediximus errorum [Col. 0581C] capitula, aut praedicare audent, aut taciti apud semetipsos tenere, detruncavit, et pervertit ad suum sensum dicens: Si qui sunt igitur qui sub nomine Christiano haec praedicare audent. Non timens sententiam sanctae sextae synodi in duodecima actione prolatam hoc modo: Inveteratum Macarium in impietatis dogmatibus, et non solum universam Christo amabilem plebem, quae hanc a Deo conservandam regiam urbem inhabitat eversione turbulenta potantem; testimoniaque sanctorum et probabilium Patrum falsantem, et quaedam quidem abscidentem, quaedam vero addentem, et secundum quod ei videbatur, in devio mittentem, piissimum et a Deo coronatum principem per oblata ab eo codicia, sed et a solis ortu usque ad occasum per litteras suas, et per [Col. 0581D] homines quos mittebat, universos perturbantem, et a fide vera segregantem, et juste atque rationabiliter pontificali habitu denudatum, nullatenus divina regula de caetero suscepit in doctoris sede residere: ne ex hoc propriae suae haereseos musto jam recrudescere faciat intelligentiam, et fiant, juxta quod scriptum est, novissima illius hominis deteriora prioribus. Et Macedonius Constantinopolitanus episcopus ab imperatore Anastasio legitur expulsus, quoniam Evangelia falsasset, et maxime illud Apostoli dictum: Quod apparuit in carne, justificatum est in spiritu (I Tim. III); et pervertisse ut legeretur, ut esset Deus, apparuit per carnem. Quales redarguit Paulus apostolus de se et suis sociis dicens: Non [Col. 0582A] enim sumus, inquit, sicut plurimi, adulterantes verbum Dei (II Cor. II). Adulterare est, inquit beatus Gregorius, verbum Dei, aut aliter sentire quam de illo est, aut ex eo non spiritales fructus, sed adulterinos foetus quaerere laudis humanae. Unde Gelasius ad episcopos per Dardaniam constitutos, de hujusmodi prave sentientibus scripsit (epist. 13): Quia majores nostri [al., Quae majores nostri divina inspiratione cernentes] necessario praecaverunt, ut contra unamquamque haeresim quod acta semel synodus [coacta synodus] pro fidei communione et veritate catholica atque apostolica promulgasset, non sinerent novis post haec retractationibus nubilari [mutilari]: ne pravis occasio praeberetur, quae medicinaliter fuerant statuta, pulsandi: sed auctore [Col. 0582B] cujuslibet insaniae ac pariter errore damnato, sufficere judicarunt, ut quisquis [quisque] aliquando hujus erroris communicator existeret, principali sententia damnationis ejus esset obstrictus, quoniam manifeste quilibet vel professione sua, vel communione posset agnosci. Et post aliquanta: Quoniam idem ipse error, qui semel est cum suo auctore damnatus, in participe quolibet pravae communionis effecto, exsecrationem sui gestat et poenam.

Post praefati denique monstruoso libelli a se monstruose collecti suam suorumque subscriptionem, litteris quarum exemplar habeo, denuo illum commonui, ut ea quae in parochia sua contra rationem et auctoritatem egerat, studeret corrigere. Sed admonitioni meae non paruit: cum dicat Apostolus: [Col. 0582C] Obedite praepositis vestris in Domino (Hebr. XIII). Et sanctus Leo decernat, ut qui scit se quibusdam praepositum, non moleste ferat aliquem sibi esse praelatum.



CAPUT XIII. Quod frequenter admonitus excusare culpas maluit quam corrigere, et accusatus in synodo, non exspectato fine judicii, fugam arripuit.

(Lib. LV Cap. praef.) Deinde ex epistolis Romanae sedis pontificum ante Nicaenam synodum scriptis libellum a se collectum, et 20 versiculis in nomine domni regis Caroli titulatum, per venerabilem quondam archiepiscopum Wenilonem, in Gundulfi villa coram archiepiscopis qui adfuerunt, mihi direxit. De quo, illi, scripto respondi, cujus exemplar hic [Col. 0582D] habeo: monens illum, ut sacris canonibus et apostolicae sedis decretis ex eisdem sacris canonibus promulgatis fidem accommodaret, et debitam obedientiam illis dependeret. Inde in Attiniaco Rhemensis parochiae, illi coram episcopis, qui adfuerunt, dedi libellum in 55 capitulis, 44 versibus titulatum, auctoritates ecclesiasticas continentem, contra illa quae in praefatis suis duobus libellis collegerat: monens ut a talibus hujusmodi reprehensionibus se cohiberet; et se sacris regulis subdens, pacem et sanctimoniam, secundum Apostolum, sequi studeret. Is autem nullam inde meae admonitionis satisfactionem exhibuit. Quin potius rotulam prolixissimam de quadam capella, unde eum saepe litteris, pro reclamatione [Col. 0583A] ad me hominum ex sua parochia, monui: sed nihil profeci: et fabulis de Fimo presbyteri parochiae suae, et villae ecclesiae nostrae; sed et de aliis mendaciter compositis, de quibus se ipse presbyter ad me non reclamavit, nec in aliqua synodo comprovinciali ullam rationem inde commovit, contextam, in eodem concilio mihi porrexit (Non exstat). De qua rotula loqui, in aliud tempus dignum duxi differre, ne vobis taedium deliramenta sua inferant, et ad necessariora vos deliberanda impediant. Sed et praefatum suum monstruosum libellum, a se et a suis subscriptum, in eadem synodo protulit, quem ibidem accipiens, hactenus servo.

Et cum me vidi post tot admonitiones nihil apud eum posse proficere, schedulam porrexi in synodo [Col. 0583B] decem provinciarum (Non exstat haec schedula), ab eisdem venerandis episcopis quaerens consilium quid contra suam pertinacem contumaciam agere possem: et quae illi . . . suae contra colligationes suae impietatis direxeram, contra illis nota feci. Unde et ab eadem synodo conventus, quoniam injuste ac irregulariter tantas et tales excommunicationes facere praesumpsit, dedit mihi in eadem synodo professionis suae libellum de regulari obedientia sua, quem habeo, qui ita se habet: Privilegio Hincmari metropolitani provinciae Rhemorum ecclesiae secundum sacros canones et decreta sedis apostolicae ex sacris canonibus promulgata, pro scire et posse me obediturum profiteor, subscribo. Et ex eo quod sui homines se ad regem reclamaverunt, quoniam ab eis sua [Col. 0583C] beneficia, quae apud antecessores suos, et apud eum proservierunt, injuste et irrationabiliter abstulisset, post datum mihi libellum in synodo de regulari obedientia sua, electos judices episcopos apud me expetivit: et tres, secundum Africanum concilium, scilicet Actardum, Ragenelmum, atque Joannem a me sibi designatos suscepit; et eorum, atque aliorum Deum timentium, judicio, in domni regis, sicut postulavit, praesentia, de quibusdam decretum fuit, ut beneficia sua quae irrationabiliter perdiderunt, recuperare deberent. Tota autem eorum causa, usque ad alium tractatum, certis intervenientibus causis non diffinita, sed die alia diffinienda, remansit. Et ante diffinitionem contra sacros canones, sine ulla necessitate vel ratione, noctu fuga lapsus, regularem [Col. 0583D] diffinitionem exspectare contempsit. Unde sacri canones Africani concilii de Quodvultdeo, qui antequam aut judices electos expeteret, aut etiam in rationem contra conquirentem adversum se introisset, rationem subterfugiens discessit, decreverunt dicentes (conc. Afric., c. 54; cod. can. Eccl. Afric., can. 87): De Quodvultdeo, inquiunt, episcopo Centuriensi, quoniam [al., quomodo] adversarius ipsius cum se petisset, introduci ad concilium nostrum, interrogatus vellet cum eo apud episcopos experiri, primo promiserat; et alia die respondit, hoc sibi non placere, atque discessit. Placuit omnibus episcopis, ut nullus eidem Quodvultdeo communicet, donec causa ejus qualem potuerit terminum sumat. [Col. 0584A] Nam adimi ei episcopatum, antequam causae ejus exitus appareret, nulli Christiano videri jure potuit [al., potuisset]. Et item dicit (conc. Milev., c. 21; conc. Afric., c. 87; Cod. can. Eccl. Afric., can. 121 et 22): Ut per episcopos judices causa finiatur, sive quos eis [quin inter se conquirentibus] primates dederint, sive quos ipsi vicinos ex consensu delegerint. Si autem ex communi placito vicinos judices elegerint, aut unus eligatur, aut tres: aut si tres elegerint, aut omnium sententiam sequantur, aut duorum. A judicibus autem, quos communis consensus elegerit, non liceat provocare: et quisquis probatus fuerit pro controversia nolle obtemperare judicibus, cum hoc primae sedis episcopo fuerit probatum, det litteras ut nullus ei communicet episcoporum, donec [Col. 0584B] obtemperet. Et Carthaginense dicit concilium (conc. Carthag. III, c. 7; Cod. can. Eccl. Afr., can. 19): Ut quisquis episcoporum accusatur, ad primates provinciae ipsius causam deferat accusator. Et post aliquanta: Verum tandiu post mensem secundum non communicet, donec purgetur. Si autem ad concilium universale anniversarium occurrere noluerit, ut vel ibi causa ejus terminetur, ipse in se damnationis sententiam dixisse judicetur. Tempore sane quo non communicat, nec in sua ecclesia, vel parochia communicet. Et jam transactus est annus ex quo a me, suo metropolitano, praefatos judices electos expetiit, et accepit; et causam suae accusationis regulariter exsecutus non fuit. Et dilata est hactenus ex eo sententia Africani concilii, de [Col. 0584C] Maximino episcopo promulgata (conc. Afric., c. 55; Cod. can. Eccl. Afric., can. 88): De Maximino, inquit, Bacagensi [al., Maximiano Bagaiensi], et ad eum, et ad ipsam plebem placuit de concilio litteras dari, ut et ipse ab episcopatu discedat, et illi sibi alium requirant.



CAPUT XIV. Quod fugam illam infirmis rationibus excusare conatur.

Et cum haec ita se habeant, idem frater mihi rescribens, multis allegationibus se necessitate compulsum, et persecutionem declinantem fugisse asseverat, sicut sua scriptura, quam hic habeo, prodit. Videlicet, quia omnes homines sui banniti fuerunt ad causas, ita ut nec unus, dum rediret ad mansionem, [Col. 0584D] illum sequi permissus sit: Nortmanno hoc agente pro villa Pauliaco, eo quod illam concessione regia, et apostolica etiam, ut scirem, auctoritate recipiens, illum iidem sui homines in eamdem villam secuti sunt. Et in eisdem suis allegationibus ponit testimonia ex epistola Julii papae in Athanasii pro fuga defensione (epist. 2, ad Orientales): Quia Dominus quando Pharisaei consilium fecerunt adversus eum ut eum occiderent. Sciens autem Jesus discessit inde. Et discipuli propter metum Judaeorum recesserunt, celantes seipsos. Et Paulus in Damasco a principe gentis quaesitus, de muro in sporta depositus est, et manus quaerentis effugit (II Cor. XI). Sed utrum pro eo si Franci homines ad judicia suis legibus [Col. 0585A] vocabantur, ut quod contra legem fecisse quaerebantur, aut legibus emendarent, aut legaliter defenderent, fugere illum oportuit, an non, causa in promptu est. Et utrum praemissa testimonia, suae quam dicit persecutioni, suaeque causae ac personae, vel persecutoris sui personae, quam specialiter signat, sed et aliis personis se persequentibus a se designatis conveniant, an non, ratio manifeste demonstrat. De fuga vero Athanasii, et quando, ac qualiter, vel pro quibus, episcopis vel ministris Ecclesiasticis fugiendum sit, beatus Augustinus in epistola ad Honoratum episcopum inter alia dicit: Fortasse quis dicat ideo debere fugere Dei ministros talibus imminentibus malis, ut se pro utilitate Ecclesiae temporibus tranquillioribus servent. Recte hoc fiet a quibusdam, [Col. 0585B] quando non desunt alii, per quos suppleatur ecclesiasticum ministerium, ne ab omnibus deseratur. Quod fecisse Athanasium supra diximus. Nam quantum necessarius fuerit Ecclesiae, quantumque profuerit quod vir ille mansit in carne, catholica fides novit, quae adversus Arianos haereticos ore illius et amore defensa est. Sed quando est commune periculum, magis timendum est ne quisquam id facere credatur non consulendi voluntate, sed timore moriendi: magisque fugiendi obstet exemplo, quam vivendi prosit officio: nulla ratione fugiendum est. Et item post aliquanta: Quicunque igitur isto modo fugit, ut Ecclesiae necessarium ministerium non desit, facit quod Dominus praecepit, sive permisit (Matth. X). Qui autem sic fugit, ut gregi Christi ea [Col. 0585C] quibus spiritualiter vivit alimenta subtrahantur, mercenarius ille est, qui videt lupum venientem et fugit, quoniam non est ei cura de ovibus (Joan. X).



CAPUT XV. Quod res Ecclesiae quae controvertuntur, regi concessit Nortmanno tradendas.

De eo quod scripsit, me scire eamdem villam illi concessione regia, et apostolica etiam auctoritate sibi redditam, quod in ejus litteris legi, hoc me scire non denego. Dicit enim ibi, ad petitionem virorum venerabilis memoriae Conradi, et Rodolfi, se eamdem villam concessisse regi, ut eam Nortmanno, qui antea illam tenuerat, beneficiaret. Superadjiciens in responsione sua, quia si ipsam villam in alodem haberet, quidquid regis esset voluntatis ex ea facere [Col. 0585D] gauderet; quia illud voto regis non obviabat, nec inde ei periculum animae imminebat. Caeterum quando illam concessionem de rebus Ecclesiae suae fecit, nec mea conscientia, vel coepiscoporum Rhemensis provinciae; sed nec cum consensu presbyterorum ac diaconorum Laudunensis Ecclesiae, sicut praecipiunt canones, fecit. Sed et hoc inde scio, quod in domni apostolici epistola exinde legi. Et quia quando Nortmanno ipsam epistolam ostendam, dicens illi, quia nisi ab ipsis rebus Laudunensis Ecclesiae quas invaserat, se mox exueret, illum secundum jussionem domni apostolici excommunicarem: coram plurimis episcopis mihi respondit, ut pro amore, et honore Dei, et sancti Petri, ac domni apostolici [Col. 0586A] illum non excommunicarem, quia nec meus parochianus erat, et ipsas res non invaserat; et habebat inde auctorem, qui illi eas beneficiavit: et si ipse suus auctor eas illi contradiceret, nihil postea se inde praesumeret.



CAPUT XVI. Quod falso dicit se detentum fuisse ne Romam, quo appellabat, adiret.

Dicit etiam in eodem scripto suo Hincmarus, ideo se ab Attiniaco fugisse, quia Silvaci memor fuerat, ubi et ego adfui, quod illi nihil profuit, sed obfuit: quia pro eo solummodo retentus fuit, ne Romam domni apostolici praeceptis obediens iret: quod a saeculo non est de episcopo ab episcopis auditum. Unde respondi, quia nec tunc, sicut pro certo [Col. 0586B] scio, et illi mecum sciunt qui adfuerunt, nec unquam, prout reminisci valeo illum Romam appellasse pro quacunque causa audivi. Tunc autem ad synodum, quae in proximo futura erat, invitatum audivi. Sed et multorum divulgabatur oribus, quia cum Lothario agebat, quatenus Ecclesiam sibi commissam, et oves sibi creditas desereret, ut ad Lotharium iret, et in regno illius honores obtineret. Verumtamen, ex hac causa nullam rationem tunc cum domno rege habui; sed et domnus rex nihil inde tunc mihi dixit.



CAPUT XVII. Quod post fugam Hincmaro Rhemensi per litteras significavit se Romam evocare a pontifice, quibus ab eodem Rhemensi responsum est. Et quod contra suam professionem venit.

[Col. 0586C] Is autem frater Hincmarus, postquam electos judices, a me regulariter, ut scripsi, datos sibi suscepit, et incaute ac inhoneste noctu fuga lapsus abscessit, pitaciolum irrationabiliter confectum, et manu sua subscriptum, ac praefatae professioni suae usquequaque contrarium, per Ermenoldum diaconum suum VI Non. Jul. III indict. mihi transmisit, quod ita se habet: Reverendissimo Rhemorum archiepiscopo Hincmaro, sanctae Laudunensis Ecclesiae Hincmarus Deo miserante episcopus, debitam in Christo devotionem. Vos scitis quia ab universali sanctae Romanae Ecclesiae papa, patre quoque nostro et magistro Adriano bis vocatus existo. Et vos ipsi in quaternionibus mihi a vobis in Attiniaco palatio [Col. 0586D] coram archiepiscopis, et episcopis qui affuerunt datis, quod ad eamdem sedem venire totidem vocatus detractem, me reprehendistis: si vitio scriptoris pro detrectem, quod est dissimilem, vel differam, detractem, quod valde tractem non ab re accipi potest, intercharaxatum non fuit. Unde vos nunc pro amore Dei omnipotentis, et reverentia sancti Petri exposco, sicut et in eadem synodo in Attiniaco a vobis convocata, quod impetrare non valui, expostulavi; ac jam etiam per integrum efflagitavi annum: et praecipue in synodo apud Vermeriam palatium olim ab horno habita obsecrando declamavi. Et quae sequuntur. Ego Hincmarus sancti Laudunensis Ecclesiae episcopus sponte subscripsi.

[Col. 0587A] De quo pitacio latius in quaterniunculis, ut supra dixi, ei datis respondi: et quia nunquam vel nusquam apostolicam sedem eum adire prohibui. Insuper etiam illum, sicut et ipse scripsit, cur jussionem invitationis domni apostolici prosecutus non fuerit, reprehendi. Qui undicunque sibi visum fuit, cum de suis insolentiis increpatus est, licentiam eundi Romam petit, vel sedem apostolicam appellat. Quando vero rex, et episcopi sunt sibi placabiles, de ipsa licentia nihil dicit, nec sedem apostolicam appellat: cum sacri praefigant canones qualiter, et unde, et ubi appellare debeat episcopus apostolicam sedem. Et anno praeterito, postquam in Attiniaco libellum de sua regulari obedientia mihi porrexit in synodo, sedem apostolicam non appellavit, nec de licentia [Col. 0587B] illuc eundi aliquid dixit. Sed cum commotus inhoneste inde discessit, praemissum pitaciolum de licentia Romam eundi, circa Kalend. Julias mihi direxit. Postea vero nihil mihi inde mandavit, nec quando mecum locutus fuit, inde aliquid dixit. Sed et cum domno rege in subsequenti mense Septembrio in Silvaco, et in mense Octobrio Rhemi, ubi et ego fui, et domni apostolici missi ibi fuerunt, et inde nihil dixit. Deinde mense Februario in Compendio cum domno rege per aliquot dies fuit, et ego etiam illic fui. Postea vero mense Aprili apud Silvanectis cum domno rege fuit. Et demum in Silvaco per aliquot dies cum domno rege fuit, et ego etiam ibi fui, et nihil inde dixit. Et jam plures Kalendae mensis Augusti pertransierunt ultra placitum quod ei [Col. 0587C] domnus apostolicus misit, mandans ut ultra illas Kalendas non remoraretur quin Romam pergeret. Scripsi etiam illi, quia insulse scripserit, quoniam si licentiam ei eundi Romam apud regem non impetrarem: Abhinc ut archiepiscopo coepiscopus obtemperare debet, canonice mihi obsequi non posset. Et quia contra rationem hoc dixit, ei ex epistolis beati Leonis ostendi; et ut decretales epistolas quas beatissimi papae diversis temporibus ab urbe Roma pro diversorum patrum consolatione dederunt, de quibus (ut a metropolitano privilegio contra canones et decreta sedis apostolicae ex eisdem sacris canonibus promulgata se possit exuere, contumacia pertinaci contendit) illum commonui, ut secundum dictum beati Gelasii venerabiliter susciperet, et sacra concilia, [Col. 0587D] ut Gelasius, et caeteri catholici videlicet, doctique pontifices decreverunt, inviolabiliter conservaret, illi suasi.

Et de eo quod scripsit, quia quod apostolica sedes de eo voluit, ac disposuit, Remigio et Arduico archiepiscopis committere, commisit: scilicet ut per eos domni apostolici epistola, unde illi mandavi, ad domnum regem perveniret, et ipsi ejus causam agerent: illi non credo, quoniam epistola domni apostolici mihi directa aperte demonstrat, illam de qua oblique sategit, mihi misisse, ut ego illius, videlicet suffraganei mei, causam agerem apud regem: quatenus et apostolica sedes vigorem proprium retineret, et a se concessa aliis jura sua non demeret.

[Col. 0588A] Et his, ut praemisi, subscribens, illi professioni et subscriptioni quam coram episcopis decem provinciarum in synodo apud Attiniacum professus fuerat, et manu propria subscripserat; scilicet, quia privilegio metropolitano provinciae Rhemorum Ecclesiae secundum sacros canones, et decreta sedis apostolicae ex sacris canonibus promulgata pro scire et posse se obediturum, contraria profitendo subscripsit. De qua professione atque subscriptione in eadem synodo mihi data, sanctus Leo in epistola ad Septimum episcopum dicit (epist. 85): Saluberrimum est, inquit, et spiritalis medicinae utilitate plenissimum, ut sive presbyteri, sive diaconi, vel cujuslibet [al., sive alii] ordinis clerici, qui se correctos videri volunt, errorem suum, et ipsos erroris [Col. 0588B] auctores damnari a se sine ambiguitate fateantur; ut sensibus pravis, et dudum peremptis nulla aspirante [al., nulla sperandi] supersit occasio, nec ullum membrum Ecclesiae talium possit societate violari, cum per omnia illis professio propria coeperit obviare. In qua professione et subscriptione sua confratres et venerabiles coepiscopi nostri, consulentes duritiae animi sui, et supportantes eum in charitate, noluerunt eum exaggerare de praeteritis; sed tantum futuram correctionem profitendo et subscribendo promitteret. Attendentes quod B. Gregorius in pastorali Regula dicit: Quia plerumque quos fortis pigmentorum potio curare non valuit, ad salutem pristinam aqua tepens reduxit: et nonnulla vulnera quae curari incisione ferri nequeunt, [Col. 0588C] fomentis olei sanantur: et durus adamas incisionem ferri minime recipit, sed leni hircorum sanguine mollescit.

Et hac professione quam subscripsit, quia si ei licentiam eundi Romam, quo illum vel quemquam nunquam vel nusquam volentem ire prohibui, apud domnum regem Carolum non impetrarem, mihi ex tunc, ut archiepiscopo coepiscopus obtemperare debet, canonice scirem illum obsequi non posse: subjungens: Ego Hincmarus S. Laudunensis Ecclesiae episcopus sponte subscripsi: illam quam in synodo decem provinciarum apud Attiniacum habitam mihi dedit, quantum in ipso fuit, destruxit. Sicut B. Leo in epistola ad Leonem Augustum (epist. 78), etiam tantus pontifex de se dicens, ostendit: [Col. 0588D] Secundum apostolum (Galat. 2) si quae destruxi, haec aedifico, praevaricatorem me constituo, et eis me ultionum conditionibus subdo, quas non solum auctoritas beatae memoriae principis Martiani, sed etiam ego mea consensione firmavi. Destruxit enim in praefata synodo inobedientiae praeteritae insolentiam, aedificans profitendo et subscribendo futuram secundum sacros canones erga suae metropolis privilegium obedientiam. Quam iterum hac praevaricationis suae professione atque subscriptione destruere, et annullare sategit, et pristinam suam insolentiam, redivivo furore resuscitavit, ac per hoc se praevaricatorem constituit.

Quas omnes professiones et subscriptiones suas [Col. 0589A] sapientia vestra insimul conferat, et quod de subscriptione vel professione subscribentis ac profitentis, et negligentis atque refragantis sanctus Spiritus, per eos in quibus locutus est, et qui cum Deo in coelo regnant, et in terris miraculis coruscant, decreverit, sollicita mente recogitet atque dijudicet. Ait enim sacrum Carthaginense concilium (conc. Carthag. II, can. 13): Si quis contra suam professionem vel subscriptionem venerit in aliquo, ipse se honore privabit. Quid enim in hac novissima subscriptione sua sacris canonibus et suprascriptis professionibus et subscriptionibus suis contraria, congruentius referri potest, qua dixit: Ego Hincmarus contra meam professionem, vel subscriptionem veniens, sponte me honore privavi?

[Col. 0589B] Sed forte dicet, alias subscriptiones se invitum, atque coactum fecisse. Et quid dicet de illa subscriptione, qua libello compilationum suarum, nullo petente, vel sperante, subscripsit, et ab aliis quibusdam invitis subscribi fecit? Illi nempe qui de verborum differentiis loquuntur, sicut Nonius Marcellus Peripateticus, in libello de compendiosa doctrina (cap. 5), dicit: Hoc distare inter confiteri et profiteri autumant, quod confiteri voluntatis est, profiteri necessitatis, et coacti. Sed non illi hoc ad voluntatem suam succurrit, qui contra suam professionem et subscriptionem venit. Cum sanctus Leo, sicut multoties in illius invenitur epistolis, ab unanimitate catholicae pacis exorbitantes, professionem cum absolutissima subscriptione coram omni [Col. 0589C] clero, et universa plebe, dare praecipiat. Et sanctus Gregorius in epistola ad Theoctistam patriciam (lib. IX, epist. 39), de his qui dicebant, quia si compulsi aliqui de quibus juste reprehendebantur, anathematizare se, dicerent, anathematis vinculo nullo modo teneri, manifestissime dicat: Et si sunt, inquiens, qui certissime talia sentiunt vel tenent, quia Christiani non sunt, dubium non est: eosque et ego, et omnes catholici episcopi, atque universa Ecclesia anathematizamus, quia veritati contraria sentiunt, et contraria loquuntur.



CAPUT XVIII. Quod schedulam fictam quasi ab episcopis concilii Tullensis conscriptam obtulit, cui rescripsit Rhemensis adhortans ad patientiam, et maturam rerum cognitionem.
[Col. 0589D]

Denique ad haec XV Kalend. August., indictionis 3, misit ad me apud Pontigonem, Heddonem Ecclesiae suae praepositum, et per eum schedulam quamdam mihi direxit, quam habeo sub chirographo: cujus partem coram episcopis qui adfuerunt, Remigio scilicet, Harduico, Francone, Odone atque Willeberto, et aliis ecclesiasticis viris referendam illi donavi; ne postea mihi eamdem schedulam, si vellet, misisse negare valeret. Quae confecta est quasi ex nomine synodi apud Tusiacum: quam antequam per Heddonem clericum suum acceperim, nunquam vidi, et nunquam vel nusquam audivi; sed nec qui adfuerunt episcopi, eam se vidisse et audisse [Col. 0590A] dixerunt. Cui schedulae ab episcopis qui praefatae synodo interfuerunt, multifarie multisque modis: sed et a se asserit esse subscriptum; quae in quibusdam, sacris regulis contraria, et suae excommunicationi quam fecerat in parochia sua, est consona. Dicitur enim ibi de damnato, ut dum vivit, ita a coetu et societate fidelium remotus, a corpore et sanguine Domini separatus, ut nec in finem communionem accipiat, neque corpus ipsius more fidelium cum oblationibus et psalmis atque hymnis ad sepulturam deducatur. Et aliquanto inferius: Habeantque principes et judices hanc in populo Dei diligentiam, ut ubicunque tales in potestate eorum ab episcopis requisiti fuerint, absque mora eis exhibeant, ne forte si dissimulaverint, aut mandatum [Col. 0590B] episcopi contempserint, ab Ecclesia Dei projecti, nec sepulturam cum fidelibus recipiant. Et aliquanto supra istam sententiam: Si clericus tanti cupiditate sacrilegii corruptus, aut laicus quicunque hac iniquitate deceptus fuerit, et cognoscens damnationem suam poenitentiae remediis secundum ordinem et dispositionem sui episcopi se submiserit, volumus ut pervasa et praesumpta secundum qualitatem in simplum, aut in duplum, aut in triplum, aut in quadruplum ecclesiae cui damnum illatum est, primum restituat. Inde pro sacrilegio ab episcopo suo consilium salutis, et poenitentiae modum suscipiat. Quae constitutio restitutionis, salvo legum jure contraria esse dignoscitur decretis beati Gregorii ad Augustinum Anglorum episcopum interrogantem (epist. ult. l. [Col. 0590C] XII, ad August., interrog. 4): Obsecro quid pati debeat, si quis aliquid de ecclesia furto abstulerit? Responsio beati Gregorii hinc post aliquanta: Addis etiam quomodo ea quae furto de ecclesiis abstulerint, reddere debeant? Sed absit ut ecclesia cum augmento recipiat, quod de rebus terrenis videtur amittere, et lucra de vanis quaerat.

Quae schedula, ut ostendi, ecclesiasticis ordinationibus contraria, etiam et ex hoc mendax esse patenter ostenditur, quia eorum episcoporum nomina ibi habentur subscripta, qui nondum erant episcopi: et etiam duorum episcoporum nomina ex una civitate, et uno tempore ibi sunt posita: et eorumdem episcoporum nomina qui successerunt ante nomina suorum decessorum ibi ponuntur. Habetur enim ibi [Col. 0590D] nomen Christiani Autissiodorensium, et longe post Abbonis item Autissiodorensium, cui Christianus successit. Et inscribitur ibi nomen Rainelmi Noviomagensium, qui nondum erat episcopus: deinde longe post, nomen Immonis Noviomagorum inscribitur, cui Rainelmus successit. Et aliorum episcoporum ibi habentur nomina, qui eidem synodo non interfuerunt. Et nos qui interfuimus, sed et se nobiscum his subscripsisse mendaciter dicit, quibus non subscripsimus. Unde videndum est si illi conveniat, quod Africanum decrevit concilium de episcopo qui Donatistis se communicasse mentitus fuerit (cod. can. eccl. Afric., can. 124): ut si probatum fuerit eum de communione illorum fuisse mentitum, [Col. 0591A] dicendo eos communicasse, quos, eo sciente, non communicasse constiterit, etiam episcopatum amittat.

Et postquam idem praepositus Heddo mihi praefatam schedulam dedit, dixit inter caetera, seniorem suum mihi mandasse, quia non posset dimittere, ut homines suos qui res de sua ecclesia tenebant per potestatem et verbum regis, non excommunicaret. Quoniam altera vice quando domno apostolico mandavit de Nortmanno, hoc ei remandavit domnus apostolicus, ut prius inde fecisset suum ministerium, et tunc se reclamasset. Et hoc ideo hactenus dimiserat, donec hoc mihi mandaret, ut scirem quia nunc inde suum ministerium faceret unde inter caetera ei scripsi: Age, frater charissime, quod [Col. 0591B] episcopalem condecet gravitatem, exspectans donec provincialem synodum, cujus jam tempus in proximo est, conveniamus; in qua favente ac cooperante Domino, secundum decreta beati Gregorii, et de indecentibus [al., incidentibus] causis disceptatio, et sit salubris de ecclesiastica observatione collatio, quatenus dum per hoc et praeterita corrigentur. Et quae sequuntur in epistola Hincmari ad Hedddonem usque ad finem.



CAPUT XIX. Quod post fugam ab Attiniaco, relicto Ecclesiae judicio saeculares judices a rege expetiit, et judicata retractari fecit.

Et evoluto duorum circiter mensium spatio, postquam noctu aufugit ab Attiniaco, ante diffinitionem [Col. 0591C] causarum, de quibus apud metropolitanam auctoritatem electos judices expetivit: quibusdam machinationibus exquisitis ab eo jussio est principalis elicita, ut de quibus electos judices, secundum sacros canones accepit, non solum eorum querela, quorum causa usque ad alium tractatum diffinienda remansit, verum, et quae, ut dixi, in domni regis praesentia electorum judicum sententia decisa fuerunt, sine metropolitani conscientia, sineque canonico et episcopali judicio, per judices saeculares, Helmigarium scilicet mercati palatii te lonearium, et Flotarium, ac Ursionem villarum regiarum majores refricarentur, contra canones, qui ab ecclesiasticis ad majoris auctoritatis ecclesiasticos judices, et non a majoribus ad minores, nec ab ecclesiasticis ad saeculares; neque [Col. 0591D] a consensu partium electis provocari permittunt. A quibus saecularibus judicibus a se petitis, quaedam ex diffinitis refricata et immutata, quaedam vero ex diffiniendis sunt diffinita, adinventitia reputatione, sicut ab ipsis qui in eodem placito fuerunt, dicitur de non necessariis et inconvenientibus juramentis reperta: et ab eo, coram praedictis judicibus ipsis, sive accusatoribus, quos contra electos judices, sicut expetierat, suscepit, proposita: quatenus et is, de quo legaliter ac regulariter diffinitum fuerat, ut beneficium suum haberet, quod contra rationem et aequitatem perdiderat, eadem adinventione dimitteret: et illi quibus judicatum fuerat, ut quoniam is post expetitum electorum judicium, idem judicium subterfugit, [Col. 0592A] beneficia sua usque ad legalem diffinitionem tenerent, beneficia ipsa desererent, et ipse quod incoeperat, evindicaret. Cum sicut ei non licet, de accusatione sive criminalis, sive civilis causae, relicto ecclesiastico, publico purgari judicio; ita etiam non licet illi postposito, vel contempto ecclesiastico judicio, ad saecularia judicia convolare: vel quemcunque, vel etiam laicam personam pertrahere; neque ad forum suum sequi, si ipsa persona laica consenserit ecclesiastico subire judicio. Sicut lex Valentiniani, quam probat Ecclesia, demonstrat dicens: Clericus si aliquem lite pulsaverit, in foro illius quem ad judicium provocat, audiatur. Si tamen pulsatus non acquieverit ad presbyteri et episcopi venire judicium. Et sanctus Leo [imo Leo [Col. 0592B] Bitur. A.] ac Romana synodus in epistola Sarmationi, Caratoni, Desiderio, episcopis et presbyteris omnium ecclesiarum intra provinciam Tertiam [al., Thraciam] constitutis directa, dicit: Si clerus laicum pulsat, prius se audiri ab episcopis poscat: tum si petitioni suae laicum viderit obviare, ex permisso episcopi sui in saeculi moderatoris [moderatores] disceptatione confligat. Videlicet, non per se, sed per advocatum, sicut leges et regulae sacrae decernunt. Et quod non licet cuiquam clerico, minime autem licet episcopo. Quoniam ut sanctus Hilarus papa in suis decretis dicit (in synodo Rom. cit.): Reatu majore delinquit qui potiore honore perfruitur: et graviora facit vitia peccatorum sublimitas dignitatum. Et Africanum concilium decrevit [Col. 0592C] (conc. Afric. c. 71; cod. can. Eccl. Afr., can. 104): Placuit, inquiens, ut quicunque, scilicet clericorum, cum quibus et episcopalis ordo connumeratur, ab imperatore cognitionem judicum publicorum petierit, honore proprio privetur. Si autem episcopale judicium ab imperatore postulaverit, nihil ei obsit. Et Carthaginenses canones in tertio concilio (can. 9): Cui, inquiunt, ad eligendos judices undique Ecclesiae patet auctoritas, ipse se indignum Ecclesiae consortio judicat, qui de universa Ecclesia male sentiendo, de judicio saeculari poscit auxilium: cum privatorum Christianorum causas Apostolus etiam ad Ecclesiam deferri, atque ibidem terminari praecipiat. Et item Carthaginenses canones praecipiunt, ut quisquis episcoporum, presbyterorum, [Col. 0592D] et diaconorum seu clericorum, cum in Ecclesia ei fuerit crimen institutum [al., intentatum], vel civilis causa fuerit commota, si relicto ecclesiastico judicio, publicis judiciis purgari voluerit, etiamsi pro ipso fuerit prolata sententia, locum suum amittat; et hoc in criminali [al., criminali judicio]: in civili vero, perdat quod evicit, si locum suum obtinere maluerit.

Unde sanctus Leo cum synodo Romae habita praedictis episcopis Sarmationi, Caratoni, Desiderio, et presbyteris omnium ecclesiarum intra provinciam Tertiam [Thraciam] constitutis, suis subscriptionibus haec quae sequuntur misit: Tantam saeculi potestates circa sacerdotalem ordinem reverentiam [Col. 0593A] praevalere voluerunt, etiam hi [al., tanta reverentia praevalere, etiam hi] quos sub imperiali nomine terris divina potentia praeesse praecepit, ut jus distringendorum [al., distinguendorum] negotiorum episcopis sanctis juxta Divalia constituta permiserint. Quod cum et juris antiqui edictis, et illatis [al., illibatis] frequentius sit legibus confirmatum, praesenti tempore a plerisque invenimus fuisse calcatum. Nam praetermisso sacerdotali judicio, passim ad examen saecularium [al., saeculare] transierunt. Quocirca nobis visum est, ut hanc et sacrarum legum [al., sacrae legis], et nostri ordinis contumeliam, et ad praesens ulcisceretur plena districtio, et observandam formulam constitueret in futurum. Censemus itaque, ut quicunque praetermisso sacerdote [Col. 0593B] ecclesiae suae, ad disceptationem venerit saecularium, sacris liminibus expulsus, a coelesti arceatur altario; neque nullus post hanc diffinitionem, quae communi sedit arbitrio, quidquam sibi ultra praescriptum vindicare nitatur. Ita fieri [al., et ita fiet], ut et hi qui ante erraverunt, congrua emendatione se corrigant, et qui sub observatione clericali, coelesti probatur servire officio, ex clerico habendum [al., ex clero abjiciendum], si praetermisso sacerdotum judicio, saecularium adierit potestatem. Quod ideo singulos universosque volumus agnoscere, ut quod pleno justitiae et juris ordine constitutum est, effectum totius firmitatis ex omnibus [al., in omnibus] clericorum negotiis sortiatur. Et paulo post: Leo episcopus subscripsi. Victorius episcopus subscripsi. [Col. 0593C] Eustachius episcopus subscripsi [al., Leo episc. scribit. Victorius episc. scribit. Eustach. episc. scribit]. Sic et caeteri qui adfuerunt episcopi subscripserunt.

De his autem quae, ut praemisi, diffinita fuerunt, et irregulariter sunt retractata, sanctus Leo in epistola ad Leonem Augustum per Philoxenum agentem in rebus directa dicit (epist. 78): Quae patefacta sunt, quaerere; et quae perfecta sunt, retractare; et quae diffinita sunt, convellere, quid aliud est, quam de adep is gratiam non referre, et ad interdictae arboris cibum improbos appetitus mortiferae cupiditatis extendere? Unde attendendum est de tanta exaggeratione, quam sit grave quod admisit, in obtentis, quae patefacta sunt, quaerere, et quae perfecta sunt, [Col. 0593D] retractare, et quae diffinita sunt, convellere. Quod tantae sapientiae, et sanctitatis atque auctoritatis vir apostolicae sedis pontifex reatui comparavit, qui, ut docet Apostolus, in omnes homines pertransivit (Rom. V), et non nisi morte Filii Dei potuit expiari. Et videndum si tale commissum sine ultione delata, absque periculo eorum quorum interest, valeat pertransire.



CAPUT XX. Quod excommunicationi complicum Carlomanni post quartam admonitionem non subscripsit.

(Aimoinus, l. V Hist., c. 24 et seq.) Denique postquam Carlomannus a domno nostro Carolo rege [Col. 0594A] glorioso inconvenienter ac perniciose discessit, et multis filiis Belial sibi consociatis, regnum ejusdem domni nostri est depraedatus: unde quantum potuimus, fideles illius qui in hoc regno commorabamur, sategimus. Sed et domnus noster rex postquam huc rediit, promissionibus paternis ac blanditiis, atque indulgentiarum largitione non modice laboravit, quatenus eumdem filium suum Deo et sibi restitui, et complices ejus salvare valeret. Sed cum ipse et nos episcopi regni ejus qui adfuimus, nec terrores divini judicii, nec promissiones regni aeterni ac temporalium honorum, apud eum et complices ejus proficere vidimus: episcopale ministerium, quia ipse de Rhemorum dioecesi non erat, sed diaconus provinciae Senonum existebat, in complices ejus qui [Col. 0594B] de nostris parochiis erant (Flodoard., lib. III, c. 26); sed et in eos qui in iisdem parochiis nostris multa scelera perpetrarunt, sententiam excommunicationis ecclesiasticae, usquedum resipiscerent, jaculavimus. Quam sententiam ad archiepiscopos diversarum provinciarum dirigendam decrevimus, quae ita se habet:

Hincmarus Rhemorum episcopus, etc. Carlomannus domni nostri Caroli regis gloriosi carne filius in dioecesi Rhemorum ex aqua et Spiritu sancto regeneratus, etc., Vide supra inter epistolas Hincmari Rhemensis.

Et quia frater Hincmarus Compendio fuerat, quando adhuc de Carlomanni et complicum ejus conversione tractabatur: et sine conscientia mea inde recessit: consilio et consensu coepiscoporum [Col. 0594C] nostrorum, qui ibidem mecum fuerunt, istiusmodi litteras ei, sed et aliis episcopis Rhemorum provinciae, qui corpore tunc nobiscum non erant, direxi. Hincmarus, etc. Te latere non potest quanta mala Carlomanni complices in Rhemorum, etc. Vide epistolas Hincmari. Et direxi ei praefatam huic subjunctam epistolam (Flodoard., l. III, c. 21). Deinde V Non. Februarias, venit ad me Heddo praepositus suus, et quia sicut ei mandaveram, litteras sui consensus in hac excommunicatione canonica non direxit, per eum illi easdem litteras mihi dirigendas verbo mandavi. Et evolutis plusquam triginta diebus, ex quo inde litteras accepit, remisi ad eum iterum litteras, mandans, ut veluti anteriores, et ordinatione [Col. 0594D] posteriores sui, et etiam de longinquioribus partibus litteras sui consensus obedienter miserunt, diutius et ipse mittere non differret: aut certam et regularem rationem mihi rescriberet, cur jam tertio commonitus eas mihi mittere detrectaret. Ad quas mihi rescripsit hoc modo:

Venerabili Rhemorum archiepiscopi Hincmaro, etc. Quia adeo litteras mei consensus in excommunicatione a vobis facta requiritis, etc. Reliqua habes inter epistolas Hincmari Laudunensis, tom. CXXIV.

Unde inter caetera illi rescripsi hoc modo: Frater Heddo, etc. Vide epistolas Hincmari Rhemensis.



CAPUT XXI. Quod deinde semel ac iteram eadem de re monitus obedire contempsit, et concilii Antiocheni canonem indiscrete exponit.
[Col. 0595A]

Postea III Nonas Maii venit ad me clericus suus, nomine Teutlandus, quaedam mihi de parte illius referens, quae hic causa brevitatis omitto. Et dixi ei, ut episcopo suo diceret, quatenus sicut et litteris et verbis jam illi mandaveram, litteras sui consensus in excommunicatione complicum Carlomanni mihi mittere diutius non differret: unde tunc quinta vice eum commonebam. Postea sexta vice litteris, quarum exemplar habeo (non exstant), illum commonui, quatenus consensus sui litteras in excommunicatione canonica complicum Carlomanni mihi mittere diutius [Col. 0595B] non differret, qui obedire mihi more suo dedignatus fuit. Insuper in memorata rotula sua inter alia hinc mihi rescripsit: Cujus couti dedignamini concilio, petere non operae pretium habetis consensum., Et miror cur in hoc meum requiritis consensum, cujus non quaesistis; imo sprevistis consilium. Cum Antiochenum decernat concilium: nec archiepiscopus sine caeterorum agat consilio sacerdotum: quod nullum excludit coepiscopum.

Non attendens quam indiscrete sententiam ipsius exponat concilii; quam discrete idem decrevit concilium, dicens (can. 9): Placuit praeter metropolitanum caeteros episcopos nihil amplius agere secundum antiquam a patribus nostris regulam constitutam, et reliqua. Quae sit autem antiqua regula a nostris [Col. 0595C] patribus constituta, sancta Nicaena synodus patenter ostendit (can. 6, al. 8), decernens, ut quoniam primatus et sollicitudo omnium Ecclesiarum in principatu beati Petri domini ore percepto, pertinet ad primae et sanctae Romanae sedis pontificem, ut Alexandrinus episcopus omnium sibi commissorum habeat potestatem (vide lib. LV, cap. 4). Similiter et apud Antiochiam, caeterasque provincias sua privilegia serventur Ecclesiis. De quibus autem Ecclesiis dicat, et quae, et qualiter privilegia illis servari debeant, praefatum Antiochenum demonstrat concilium (can. 9 cit.): Per singulas, inquit, regiones episcopos convenit nosse, metropolitanum episcopum sollicitudinem totius provinciae gerere: propter quod ad metropolim omnes undique qui negotia videntur [Col. 0595D] habere, concurrant. Et Africanum concilium (concil. Afric., c. 105, et cod. can. Eccl. Afr., can. 138): Decreta, inquit, Nicaena sive inferioris gradus clericos, sive episcopos ipsos suis metropolitanis apertissime commiserunt, et reliqua. Et sanctus Bonifacius scribit (epist. 3): Convenit nos paternarum sanctionum diligentes esse custodes. Nulli etenim videtur incognita synodi constitutio Nicaenae, quae ita incipit [al., praecipit], (ut eadem proprie verba ponamus). Per unamquamque provinciam jus metropolitanos singulos habere debere; nec quiquam duas esse subjectas. Quod illi (quia aliter credendum non est) servandum sancto Spiritu suggerente, sibimet censuerunt. Et paulo post: Quod idcirco [Col. 0596A] dicimus, ut advertat charitas tua, adeo nos canonum praecepta servare, ut ita constitutio quoque nostra diffiniat, quatenus metropolitani sui unaquaeque provincia in omnibus rebus ordinationem semper exspectet. Distincte igitur Antiochenum decrevit concilium, ut praeter metropolitanum caeteri episcopi nihil amplius agant, nisi ea tantum quae ad suam dioecesim pertinent, possessionesque subjectas. Hic dioecesis pro parochia, sicut et alibi, ponitur. Et post aliquanta: Nec metropolitanus sine caeterorum gerat consilio sacerdotum. Et non addidit in hac sententia, quod in praecedenti praeposuit: nihil amplius sine caeterorum gerat consilio sacerdotum: quoniam sacrum Nicaenum concilium (can. 6) noverat decrevisse, ut si duo aut tres provinciales [Col. 0596B] episcopi propter contentiones proprias contradicunt, obtineat sententia plurimorum.

Claret igitur fratrem Hincmarum aliter quam debuerat, ad suum sensum inflexisse sententiam Antiocheni concilii, quam idem concilium, sed et sanctus Bonifacius papa intellexerunt, sententiam sacri Nicaeni concilii: cum idem sanctus Bonifacius in eodem concilio promulgaverit, quatenus metropolitani sui unaquaeque provincia in omnibus rebus ordinationem semper exspectet. Et non decrevit, quia non debuit, contra Nicaenum et Antiochenum concilium, ut in omnibus rebus metropolitanus omnium coepiscoporum provinciae consilium semper exspectet: quoniam de omnium negotiis, qui de provincia ad metropolitanum undique concurrunt, [Col. 0596C] semper omnium coepiscoporum consilium expetere vel exspectare metropolitanus non potest, verum nec debet. Sed sicut sanctus Leo ad Anastasium Thessalonicensem scribens (epis. 85): Secundum sanctorum Patrum canones Spiritu Dei conditos, et totius mundi reverentia consecratos, metropolitanos singularum provinciarum episcopos jus traditae sibi antiquitus dignitatis intemeratum habere decrevit, ita ut a regulis praestitutis nulla aut negligentia aut praesumptione discedant. Privilegium suae sedis metropolitanus eo modo debet exercere, ut ea singulis servari praecipiat; sicut item Leo ad Hilarium Narbonensem episcopum scribit (ep. 92, ad Rusticum Narbon.): Quae [Quod] nec praeceptis evangelicis contrarium, nec decretis sanctorum inveniatur [Col. 0596D] adversum. Et hoc est a praestitutis regulis nulla aut negligentia, aut praesumptione discedere: videlicet ut praestituta pro viribus exsequi metropolitani non negligant, neque praesumptione convellant. Quae autem secundum praestitutas regulas singulis pro negotiis convenientibus praecipiens, quorumcunque rebellionem vel praesumptionem non potuerit corrigere, sua praeceptione debet aut per judices a se datos, aut ex consensu partium electos, corrigere: aut in comprovinciali synodo, secundum sacras regulas, quae neglecta vel praesumpta sunt, cum consilio episcoporum provinciae emendare.

Quas sententias sacrorum canonum ab omnibus omnium provinciarum episcopis, praeter eum, in istis [Col. 0597A] regionibus observatas, ante mentis oculos habens, non saepe memoratam excommunicationem canonicam in Carlomanni complices, sine caeterorum qui adfuerunt, et adesse voluerunt, vel adesse potuerunt consilio vel consensu exerui; et aliorum qui tunc adesse non potuerunt, consensum et consilium requisivi, et obedienter ab illis datum, et missum recepi. Ab eo autem qui adesse potuit, et adesse non voluit, quique de tractatu ex causa Carlomanni et complicum ejus sine conscientia mea discessit, consensum requisivi: et sicut ab antecessoribus et successoribus ejus in ordinatione obtinui, apud illius contumaciam hactenus obtinere non potui.



CAPUT XXII. Quod in quibusdam Rhemensem ipsum male reprehendit, et de poena inobedienti irroganda.
[Col. 0597B]

Scripsit etiam mihi se miratum valde fuisse, si eum per suum clericum commonere potuissem. Non attendens quia si ipsius metropolitanus est qui sedet in Rhemorum metropoli, et clerici sui est metropolitanus, ad quem secundum sacros canones, totius provinciae debent convenire omnes qui videntur habere negotia: et ipse praecipere singulis, et in commune omnibus quae nec praeceptis evangelicis contraria, nec decretis sanctorum inveniantur adversa; et corrigere in singulis singula si quae fortassis emerserint. Quibus constat etiam per clericum suum metropolitanus eum praevalet commonere, et apud quem, juxta Carthaginenses canones, si est utile, debet et praevalet provincialis episcopus accusari. Et [Col. 0597C] presbyteri, et diaconi, et caeteri inferiores clerici in causis quas habuerint, si de judiciis episcoporum suorum questi fuerint, et ab eis atque a vicinis episcopis ad primatem provinciae appellaverint, ejus auctoritate suos episcopos regulariter commonere valebunt. Nam et coepiscopi Rhemensis provinciae in longinquioribus partibus constituti, ex antiquo, metropolitanis litteris per vicinorum episcoporum missos ad synodum vel ordinationem regulariter et jure, sed et de aliis quibusque monentur.

Et subsequitur (non exstat haec epistola Laudun.): Quod tamen synodali agendum erat tempore, et judicio, si esset digna ratio unde commoneret. Nam istae tales vestrae praeceptiones non illiusmodi commonitiones sunt: neque mihi aut alicui episcopo per [Col. 0597D] loca diversa, quae pro vestra commoditate aditis, si impetiar respondendum est, sed in synodo. Non videns, vel potius arrogantia caecus videre non valens, quia aliud est, si a quoquam impetitur vel accusatur; et aliud est, si pro reclamatione alicujus ex sua parochia a metropolitano commonetur, ut ea quae propere [legendum videtur perpere] egit, provincialis episcopus emendare monetur, aut pro causis necessariis consensus illius requiritur. Nam pro omnibus omnium negotiis, qui undique juxta canones ad metropolim suam conveniunt, ad eum commonendum non debet, nec valet metropolitanus synodum convocare.

Reprehendit etiam me, quia Carlomanno, et suis, [Col. 0598A] quibus excommunicationem intentaverat, sed adhuc eam, sicut et ipse scribit, in illos non protulerat, et qui se profitebantur velle corrigere, in sua parochia publice sine suo consensu, benedictionem petentibus dedi. Dicit de quibusdam Scriptura: Docuerunt linguam suam loqui mendacium: ut inique agerent, laboraverunt (Jer., IX, 5); sed labor labiorum illorum operiet eos (Ps. CXXXIX, 10). Quando fideles senioris nostri qui convenimus tam episcopi, quam abbates, et comites, et caeteri ejus fideles ad collocutionem Carlomanni, atque suorum, et persuasimus eis, ut datis et acceptis utrinque obsidibus, a malis quae perpetrabant in regno senioris nostri, quiescerent, et pacifice ibi degerent, quousque ad senioris nostri indulgentiam pervenirent: cum solvenda erat collocutio, et quique nostrum [Col. 0598B] ad sua redire pararent, tam senioris nostri fideles, quam et Carlomannus et sui, profitentes de correctione sua, benedictionem sibi dari a me, sed et ab aliis qui adfuerunt episcopis, petierunt. Et praemissa sententia Domini, qua praecepit discipulis suis, dicens: In quamcunque domum intraveritis, dicite: Pax huic domui; et si ibi fuerit filius pacis, requiescet super eum pax vestra: sin autem, pax vestra ad vos revertetur (Luc. X); orando, ut confirmaret hoc Deus, quod operatus erat in nobis, et per nos in illis: benedictionem, ut fidelibus, et voluntatem ac devotionem fidelitatis habere profitentibus, dedimus. Docente sancto Gregorio ex legali sententia (lib. XII, ep. ult. interrog. 9), ut per alienam messem transiens, manu spicas conterat et [Col. 0598C] manducet; ut de segete quae alteri videtur esse subjecta, per effectum boni operis, frumenta Dominica vitiorum suorum paleis exspolietur [exspoliet] (Deut. XXIII), et in ecclesiae corpus monendo et persuadendo, quasi mandendo convertat. Et canones sacri dicunt (concil. Antioch., can. 22; vide Anton. August., lib. IV Jur. pontif., tit. 50), ut episcopus alienam civitatem quae non est illi subjecta, non adeat, nec ad possessionem accedat, quae ad eum non pertinet super ordinatione cujusquam; quod nec me fecisse intelligo; cum iidem sacri canones dicant: Per singulas regiones episcopos convenit nosse, metropolitanum episcopum sollicitudinem totius provinciae gerere. Unde in quacunque parochia totius provinciae visum mihi fuerit, sicut et in Laudunensi [Col. 0598D] parochia saepe jam egi, secundum Chalcedonenses canones et decreta sedis Romanae pontificum, libere possum synodum convocare, et corrigere singula, si quae fortassis emerserint. Non ergo alienam civitatem, quae non est mihi subdita, adii; nec ad possessionem quae ad me non pertinet super ordinatione cujusquam accessi. Quae etsi Laudunensis parochia mihi privilegio metropolitanae sedis non esset subjecta; de segete quae alteri videbatur esse commissa, per effectum boni operis frumenta dominica vitiorum suorum paleis exspoliare, et in Ecclesiae corpus monendo et persuadendo, quasi mandendo, libere possem convertere.

Sed et quod scripsimus in epistola de excommunicatione [Col. 0599A] complicum Carlomanni, per diversos archiepiscopos dirigenda, dicentes: Ea videlicet conditione, ut secundum formam mystici Nicaeni concilii, et Africae provinciae canonum, juxtaque apostolicae sedis decreta pontificum Siricii, Innocentii, Coelestini, Leonis, ubicunque fuerint, ultima poenitentia, et necessarii viatici communio petentibus non negetur. Secundum suam singularem sapientiam corrigit, scribens in sua rotula: De viatico autem illis concedendo, non nisi per professionem, etiamsi in ultimo sint positi, videlicet ut si postea convaluerit, quisquis eorum vitiaticum in infirmitate positus petierit, profiteatur non ulterius se talia acturum, neque talia agentibus se participaturum. Quoniam in suis ita sanctus papa Gelasius instituit [Col. 0599B] constitutis; sententia praefigitur, vel praefixa est semper errori. Quae sententia huic errori praefixa, nunquam omnino resolvetur. Qua de re quid est nobis agendum, nisi intremus apud illum in scholam, et nos magistrali ferula doceat, quod Patres qui in Nicaenum concilium convenerunt, et canones spiritu Dei conditos, mansurasque usque in finem saeculi leges praefixerunt? Sed et episcopi Africae provinciae, inter quos et famosissimus Augustinus, non parva Christi portio, et Ecclesiae catholicae institutio, atque defensio, exstitit, nescierunt, vel obliti fuerunt? Sed et Siricius, Innocentius, Coelestinus, et Leo percipere non potuerunt? Verumtamen quia nobis de hac causa sufficit tantorum, quorum formam praemisimus, catholica et salutaris doctrina; [Col. 0599C] cui ex superfluo, vel potius ex angustia quiddam, quasi dissimulando, superaddere voluit ac praesumpsit; quoniam eum repercussit, contra quam in sua perniciosa excommunicatione agere non pertimuit: et ideo sui consensus litteras in praescriptis canonum et decretorum apostolicae sedis pontificum diffinitionibus mittere mihi ausus non fuit. Et accidit illud quod scriptum est: Qui fugerit arma ferrea, irruet in arcum aereum. Dum enim vitare voluit, ne contra suae perniciosae excommunicationis praesumptionem in consensu sibi mandato a me, scriberet, et de ipsa praesumptione illicitae excommunicationis, et de contempto privilegio suae metropolis, et de inobedientia contra suam professionem et subscriptionem, in judicium sacrarum legum, et canonum [Col. 0599D] et decretorum apostolicae sedis pontificum irruit. Et ut statueret suam sententiam, posuit in eodem suo scripto testimonium contra se beati Augustini ex libro de fide et operibus, de discretione correptionis et excommunicationis; et quasi fugiens a facie leonis, irruit in ursum; et in domo innisus parieti, momordit eum coluber. Id est, testimonium contra se a se ipso in scripto suo positum ex scripturis illius, qui exaltatus est in cruce, sicut Moyses exaltavit serpentem in deserto. Non est, inquit Augustinus in testimonio ab Hincmaro posito (lib. de Fide et operibus), contrarius apostolus Domino, quia dixit: Peccantes coram omnibus argue, ut et caeteri timorem habeant: cum ille dicat, corripe eum inter [Col. 0600A] et ipsum solum. Utrumque enim faciendum est, sicut infirmitatis diversitas admonet eorum, quos utique non perdendos, sed corrigendos curandosque suscepimus. Quae verba testimonii a se in scripto suo positi si attenderet, illam perniciosam excommunicationem ad perditionem multorum, quos non perdendos, sed corrigendos curandosque suscepit, intentare nequaquam praesumeret. Quo contra Salomon dicit: Sicut spina in manu temulenti: sic et in ore stulti parabola (Prov. IX). Ut enim temulentus spinam in manu gerens seipsum vulnerat; ita qui incautus est ad loquendum, sententia sua se percutit. Et item in eodem testimonio beatus Augustinus dicit: Ita etiam est ratio dissimulandi, et tolerandi malos in Ecclesia: et est rursus ratio castigandi, [Col. 0600B] corrigendi, non admittendi, vel a communione removendi. Errant autem homines non servantes modum; et cum in unam partem proclives ire coeperint, non respiciunt divinae auctoritatis alia testimonia, quibus possunt ab illa intentione revocari, et in ea quae ex utrisque temperata est, veritate et moderatione consistere. Et si hanc discretionem corripiendi et excommunicandi, aut dissimulandi et tolerandi malos in Ecclesia, quam beatus Augustinus dixit, et ex verbis sacri eloquii ratissimam demonstravit, frater Hincmarus attendens a metropolitano suo semel et secundo ex evangelica veritate, et apostolica atque canonica auctoritate, et decretis apostolicae sedis commonitus, ut eamdem perniciosam excommunicationem resolveret, in pertinaci [Col. 0600C] contumacia sua in suum periculum non persisteret.

Contra cujus inobedientiam, qui mihi, suo metropolitano, litteras sui ex hac causa consensus contumaciter mittere recusavit, quid sacrae leges et regulae dicant, subjungam: Honorius et Theodosius Augg. in legali edito suo, directo Aurelio Carthaginensi archiepiscopo, decreverunt, dicentes: Religio itaque tua competentibus scriptos universos episcopos faciat admoneri, scituros diffinitione sanctimonii tui hanc sibi diffinitionem esse proscriptam, ut quicunque damnationi supra memoratorum, quo pateat mens pura, subscribere, impia obstinatione neglexerint, episcopatus amissione multati, interdicta in perpetuum, expulsi civitatibus, communione priventur. [Col. 0600D] Et paulo post: Una enim eademque culpa est eorum qui aut dissimulando cohibentiam, aut non damnando favorem noxium praestiterunt. Et hinc S. Gregorius ad Felicem episcopum in Sardica (lib. IV, epist. 7): Qualiter, inquit, obedientia, vel sit reverentia praepositis exhibenda, ex tuis quoque subjectis ipse non ambigis. In qua re valde est utile, si id quod disciplinae vigor imponit, nullo cogente humilitas laudanda servaverit. Pervenit ad nos itaque quod fraternitas tua Joanni fratri nostro, primae Justinianae episcopo secundum morem constitutum [al. abest constitutum] parere despiciat, et nec decreto ejus, nec relatione [al., relationi quam ad nos direxit] juxta consuetudinem, voluisset subscribere. Quod si ita est, contristamur, quia superbiae de te [Col. 0601A] manifeste praebes indicium: quod quam sit, praesertim in sacerdote, culpabile, divinae clementia monitionis eloquitur [al., divinae admonitionis clamant eloquia]. Propterea hortamur, ut mentis tumore deposito, antedicto fratri et coepiscopo nostro humilem te exhibeas, et parere non desinas: quatenus et Deus gaudeat in fraternitatis vestrae concordia, et alii de te sumant bonitatis exemplum. Nam si, quod non credimus, te in superbia permanere contigerit, districtam canonicamque disciplinae correctionem contumaciae tuae scito sacros canones ulciscenter imponere [al., nos scito ulciscenter imponere]. Bene ergo facis talem te sponte salubri consideratione praebere, qualis esse canonica coercitione [al., coerctione exigente] compelleris. Nam nec [Col. 0601B] tibi denuo post hanc nostram admonitionem licebit ad tuae voluntatis arbitrium, contra morem, majoribus tuis inobedientem existere: nec nos tantae indisciplinationi ecclesiasticam cognoscas dissimulare vel differre vindictam. Unde attendentes judicii comminationem beati Gregorii, contra inobedientiam archiepiscopo suo, qua dicit: Denuo post hanc nostram admonitionem nec tibi licebit ad tuae voluntatis arbitrium, contra morem, majoribus tuis inobedientem existere: nec nos tantae indisciplinationi ecclesiasticam cognoscas dissimulare, vel differre vindictam. Discernite utrum quod in terris consistens, et conversatione in coelis habitans intentavit; et adhuc nobiscum in suis constitutionibus vivens, de coelo in hujusmodi creditur intentare, [Col. 0601C] post tot commonitiones, vindictam tantae indisciplinationi istius regularum contemptoris dissimulare, vel differre diutius debeamus, nos qui per Dei gratiam ad coelestia suspiramus.



CAPUT XXIII. Quod Hincmaro eidem Rhemensi traditionis crimen per calumniam imponit.

Post tantas denique, et alias plures, quas vitando prolixitatem praetereo, commonitiones et sacras auctoritates a me illi prolatas; sicut Dominus de rebellante adversum se populo queritur: Curavimus Babylonem, et non est sanata. Et: Versa est mihi domus Israel in scoriam (Jerem. LI); accidit mihi ab illo, quod Salomon dicit: Acetum in nitro ei qui cantat carmina corde pessimo (Prov. V). Acetum, inquit Gregorius, [Col. 0601D] si mittatur in nitrum, fervescit nitrum protinus, et ebullit: et perversa mens quando per increpationem corripitur, nec per praedicationis dulcedinem ad bona suadetur, et correptione fit deterior, et inde in murmurationis iniquitatem succenditur, unde debuit ab iniquitate compesci. Unde subsequitur in rotula nuper IV Kal. Julias praesentis indictionis 4 mihi directa.

Nulla, inquiens, consanguinitatis pietate restricti, sed neque aliqua archiepiscopalitatis praestabilitate aut probitate, ab orgis (f. ) justitiam non operante retenti, suadentes, ac imo compellentes me tradendo, ut a regia potestate manciparer custodiae, scribentes litteris vestris ad eum ita: Et cum Silvanectis [Col. 0602A] venerit, habe tales homines strenuos ac peritos, sicut opus est ad talem bestiam capiendam. Et ad Odonem complicem vestrum, sic, ut quando ad synodum venerimus, Deus poterit dare nobis quid loquamur: usquedum de isto indomabili unicornio et inquieto animali nos liberabit. Haec autem perficere laborare non cessastis, a tempore quo synodum in Suessionica civitate pro depositione Rothaldi habuistis: eo quod renitebar substitui contra sacras regulas in ejus loco episcopum, antequam universalis papa pro tanto consuleretur, ut auctoritas se habet, negotio. Quod dum ante efficere non valuistis, quia nondum venerat hora mea, in Silvaco compote estis potiti voto. Et hoc vos egisse Rhemi mihi negastis; quod tamen tunc vobis aperte dicere [Col. 0602B] nolui.

De quibus scribo. Lex Justiniani dicit, ut metropolitanus vel primas provinciae, de ecclesiastico jure, vel de aliis negotiis inter conquirentes audiat: et quod ecclesiasticis canonibus et legibus nostris consentaneum sit, hoc diffiniat, et nulla pars valeat calculo ejus contradicere. Et hinc beatus Gregorius saepe numero in suis ex Regesto decretis praecipit, ut secundum leges et canones ecclesiastica judicia terminentur. Et sacrae leges, quas Ecclesia catholica recipit, dicunt: Quoniam confiteri quisque in judicio, non tantum sua voce, sed et litteris, et quocunque modo potest: convinci autem non nisi Scriptura aut testibus potest. Et de clericis, in posteriori lege Majoriani abrogatum demonstrant, ut [Col. 0602C] clerici per compromissi vinculum non adeant episcopale judicium. Et item leges sacrae dicunt, ut in criminalibus causis nec accusator, nec accusatus per procuratorem, aut aliam personam defensare se permittantur, nisi ingratum libertum patronus accuset. Et in causa capitali nemo damnatur, neque absens per alium accusare aut accusari potest; nisi forte accusatus legaliter ac regulariter evocatus (quia, ut scribit Gelasius: Ita vocatur adjudicium certa quaecunque persona, ut aut fateatur objecta, aut convincatur objectis) ad purgandum se, contra evocationis regulam venire distulerit, ut secundum leges, et decreta Gregorii, in eum, quasi in contumacem proferatur sententia. Et secundum leges et canones, ut dicit Felix, respondere diffidens, objecta confirmat: [Col. 0602D] quatenus ut Bonifacius papa decrevit, dilationem sententiae de absentia non lucretur. Cujusmodi judicio et accusator secundum leges et canones subjacebit, si accusationem suam legalem, ac regularem prosecutus non fuerit; ut aut quae objecit, legaliter ac regulariter comprobet, aut falsitatis reus judicio legali ac regulari subjaceat. Sicut in legis Theodosianae lib. IX, c. 26 et 27, in Carthaginensis concilii c. 19, et Africani concilii c. 27, evidenter ostenditur. Sed et conspirans cum propria plebe, et nonnunquam vocatus ad concilium venire detractans, putans sibimet plebem suam posse sufficere, fraterna dilectione contempta; non tantum dioecesim amittere, verum et auctoritate publica ab [Col. 0603A] ipsa principali cathedra removeri, et propriis carere, ut rebellis, praecipitur: sicut in vigesimo capitulo Africani concilii continetur.

Caeterum, quia gravissima ex hoc crimine judicia et in legibus sacris, et in ecclesiasticis regulis demonstrantur, tam in accusatum, quam in per calumniam accusantem, et non probantem; sive praesens in judicio Hincmarus a se objecta prosequatur; vel objectis sibi respondeat; sive saepius regulariter evocatus adesse neglexerit: necesse erit ex utrisque partibus veritatem inquiri, et quae inventa fuerint, juste et rationabiliter diffiniri. Dicit namque suum me traditorem, id est proditorem, videlicet episcopum episcopi delatorem. Et historiae, ac chronicae ecclesiasticae adstruunt, praecipue chronica Prosperi, [Col. 0603B] Caeciliano Ecclesiae Carthaginensis episcopo objecta crimina non probata fuisse; maxime quod a traditoribus divinarum Scripturarum fuerit ordinatus. Et non leve crimen est, si ego qualiscunque archiepiscopus per me Domino consecratum episcopum tradidi. Unde et signa litterarum mearum, quibus recognoscerem me suum traditorem mihi isdem frater noster ad comprobationem producere [deest debet]. Sicut et de traditore domini nostri scriptum est: quia traditor eis, quibus eum tradebat, dedit signum, ut quemcunque osculatus fuisset, ipsum tenerent (Matth. XXVI). De quo idem Dominus ad Pilatum dicit: Qui tradidit me tibi, majus peccatum habet (Joan. XIX). Duarum quoque epistolarum mearum verba mendose, ac si duos testes adversum me [Col. 0603C] in testimonium protulit: ut et in accusatione summi capitis nostri factum fuisse legimus. Omnes, inquit Gregorius, electi, quia summi capitis membra sunt, caput quoque suum in passione sequuntur, ut ipsos adversarios in sua morte sentiant, de quorum vita praesumebant; et tanto eis crescat merces operis, quanto eis virtutis lucrum proficit et ex alienae damno charitatis.

Sanctus autem Zosimus papa ad Aurelium, et ad universos episcopos per diversas provincias constitutos scribens (epist. 6), ostendit quantum scelus sit traditionis, dicens: Lazarus dudum in Taurinensi concilio praemissorum [al., gravissimorum] episcoporum sententiis pro calumniatore damnatus, cum Briccii [al., Brissi] innocentis episcopi vitam falsis [Col. 0603D] objectionibus appetisset. Post vero indebite [al., indebitum] ab eodem Proculo, qui inter caeteros in synodo damnationi ejus assenserat [al., synodo damnationis ejus accesserat], sacerdotium consecutus est, a quo se ipse vitae suae conscientia datis litteris in abdicatione [al., abdicationem] sui sua sponte submovit. Et in lib. VIII Theodosianae legis, c. 29, de calumniatoribus scriptum est: Gratianus, Valentinianus, Theodosius AAA. Hellibico comiti, et ministro utriusque militiae. Non est ratio qua manifesti calumniatoris supplicium differatur. Non enim patimur frequenter iterari, quae consistere prima accusatione non quiverint; atque alienam innocentiam securitatemque sine crimine, damnabili [Col. 0604A] appetitione terreri. Data III Kal. Jun. Merobaude et Saturnino Conss. Iidem Augusti Menandro Vicario Asiae: Nostris et parentum nostrorum constitutionibus comprehensum est, eos qui accusationem alienis nominibus praesumpsissent, delatorum numero esse ducendos. Atque ideo calumniosissimum caput et personam judicio irritae delationis infamem deportatio sequatur: quo posthac singuli universique cognoscant, non licere in eo principum animos commoveri, quod non possit ostendi. Data Idus Maias, Arcadio et Bautone Conss. Et item Arcadius et Honorius AA. Victuro proconsuli Africae: Innocentes sub specie falsae criminationis non patimur callidorum impugnatione subverti: qui si tentaverint, intelligant sibimet severitatem legum pro commissis [Col. 0604B] facinoribus incumbere. Data IV Id. Mart. Mediolano. Honorio August. III et Eutychiano Conss. Et item ibi post alia: Calumniatores etiam sunt, qui falsa deferentes contra cujusque innocentis personam, principum animos ad iracundiam commovere praesumunt; qui omnes infames effecti, in exsilio detrudentur. Et in lib. X, c. 5, de delatoribus lex promitur, quam idem frater in suis compilatis quaterniunculis synodo apud Attiniacum praesentatis subscripsit, et subscribi a suis clericis fecit. Quae quia ecclesiasticis judiciis de ministris ecclesiasticis non convenit, hic eam mittere supersedi.



CAPUT XXIV. Illa calumnia tabulis testibusque productis a Rhemensi dissipatur.
[Col. 0604C]

(Lib. LV, cap. 40.) Et quia dixit, suadente, ac imo compellente me tradendo, ut a regia potestate manciparetur custodiae, domnus rex praesens, si dignatus fuerit, veritatem coram vobis hinc dicere potest, quia nullus eo melius scit, si ipsum fratrem nostrum tradidi, et ei suasi, vel consilium illi dedi, sive consensum praebui, ut eum regia potestas manciparet custodiae. Nam quando suis jussionibus resultabat, et adversus eum rebellabat, domno regi misit litteras suas, quas mihi dominatio sua direxit, mandans ut apud Silvacum ad eum venirem; et antequam illuc venirem, litterariam responsionem de litteris Hincmari remandarem. Et quoniam mihi contra fidem, et bonos mores nihil mandavit, [Col. 0604D] et apostolica regula nobis praecipit, ut subjecti simus regi, tanquam praecellenti, feci de jussione illius ut potui, et istiusmodi litteras exinde illi direxi

Domino glorioso, etc. Charissima et reverentissima dominatio vestra, etc. Hanc item habes inter epistolas Hincmari nostri.

Ego ita sicut hic posui, me scripsisse non denego. Quo contra ipse scribit, me scripsisse domno regi cum Silvanectis venerit, habere tales homines strenuos et peritos, sicut opus est ad talem bestiam capiendam. Et quomodo ad tradendum eum Scriptura mea conveniat, quae salutem illius, et non traditionem quaesivit? vos judicate. Et alteram domno regi [Col. 0605A] ex eo direxi prolixam epistolam, cujus exemplar hic habeo; in qua continetur ad locum:

Ego autem sic haec quae acta sunt, progredi timeo, et sic doleo; licet isdem Hincmarus sicut ad me pro certo per eos qui ab ipso audierunt, et ejus frendentes motus cum de me loquitur, vident, perventum est, mihi hoc totum reputat, quod vos a me provocati, quidquid contra eum egistis et agitis, dicens quod haec omnia meo consilio et instinctu agatis. Quod non esse verum, melius ipsi scitis. Et item ad locum in eadem epistola: Quod autem jussistis ut consilium qualiter contra contumaciam Hincmari vobis agendum sit remandare procurem, cum venia vestrae dominationis respondeo, hoc mihi non modo difficile, verum etiam mihi videtur impossibile. [Col. 0605B] Et paulo post: Sicut vobis sufficienter est cognitum, sacros praecipere canones de causa episcopi, maxime unde regia vestra potestas laesam se queritur: et apostolicae sedis auctoritas contentiose, sicut mihi relatum est, in medium devocatur, sine coepiscoporum tractatu atque consensu sententiae consilium dare, vel quiddam diffinire non valeo.

Odoni autem epistolam pro eo, misi, interroganti quid vellem, ut Hincmaro daret consilium: unde illi prolixas litteras misi (non exstant), quarum exemplar hic habeo alteram autem eidem fratri Odoni pro Hincmaro misi epistolam, cujus exemplar et hic habeo, in qua continetur: Quantum potes animum domni regis modifica, etc. Reliqua habes inter [Col. 0605C] easdem epistolas.

Tertiam quoque eidem fratri pro eo misi epistolam, cujus exemplar hic habeo, in qua continetur: Multum timeo ac doleo, etc. Vide ubi supra.

Ego sic scripsi. Et Hincmarus dicit me ad complicem meum Odonem scripsisse, ut quando ad synodum venerimus, Deus poterit nobis dare quid loquamur, usque dum de isto indomabili unicornio, et inquieto animali nos liberabit. Quae Scripturae quantum inter se discordent, ratio manifesta demonstrat. Nam etsi ita, ut dicit Hincmarus, ad Odonem scripsissem: non tamen ibi colligere poterat illius traditorem me fore: cum etiam in litteris suis me dicat dixisse: Quando ad synodum venerimus, [Col. 0605D] Deus poterit nobis dare quid loquamur. Quaesivi enim inter exemplaria litterarum exemplar epistolae in qua haec verba quae dicit, contineantur, sed invenire non potui. Et licet eum unicornem, scilicet indomabilem bestiam in meis litteris appellarem, non criminaliter peccatum committerem. Cum B. Gregorius exponens sententiam Domini ad Job dicentis: Nunquid alligabis rhinocerotem ad arandum loro tuo? (Job XXXIX.) de suo imperatore dicat: Saepe, inquiens, vidisse me memini quod cum se ad feriendum graviter hic rhinoceros accenderet, quasi elevato cornu bestiolis minimis mortis exsilia, damnationemque subjectis immensis terroribus intentaret, repente fronti signo crucis impresso, omne in se [Col. 0606A] incendium furoris exstinxit. Et utinam hic rhinoceros noster signum crucis fronti et cordi imprimeret, et e suae contumaciae ferocitate semetipsum exstingueret, et se alterum faceret: ut cum Apostolo dicere possit: Vivo ego, jam non ego; vivit autem in me Christus (Galat. II). Unde Gregorius: Exstinctus quippe fuerat saevus ille persecutor, et vivere coeperat pius praedicator. Afferat autem litteras meas de quibus hic scripsit, et proferat eum qui eas illi dedit, et cognoscatur inde veritas. Nam quod dicit, mihi restitisse de Rothado: subscript ones manus suae, quas habeo, inde mendacii eum redarguunt, ostendentes, quia nihil de Rothado decrevi, vel de ordinando alium in locum ejus feci, quod mecum ipse non fecerit: sicut et synodalia [Col. 0606B] gesta apostolicae sedi directa, quibus ipse subscripsit, patenter ostendunt.

Caeterum veni ad domnum regem ad Solarium in Cippido (Suyppe), et ei litterarum responsionem de suis et Hincmari litteris detuli. Quam responsionem coram me, et Odone episcopo, et Ottulfo, atque Hildeboldo tunc presbyteris, sed et coram Eirico comite, et non recordor aliorum nomina qui ibidem adfuerunt, Hincmaro dedit, et locum super noctem [f. noctem super locum] ad legendum concessit. Et in crastina ad regem reversus, quia in solita contumacia pertinaciter perstitit, ut nec ego, nec frater Odo, nec etiam qui adfuerunt alii quiddam rationis, vel humilitatis, aut episcopalis gravitatis obtinere apud eum potuimus: licentiam apud domnum regem petii: et [Col. 0606C] quia satis infirmus eram, ad mansionem secessi. Si autem quiddam de traditione illius, vel de custodiae mancipatione cum domno rege aliquid locutus fui, non solum domnus rex hoc melius sapit: verum et isti religiosi episcopi Odo, et Ottulfus, et Hildeboldus, veritatem nobis pro amore ipsius veritatis possunt edicere, et me aut noxium, aut innoxium de hac calumnia pronuntiare. Scriptum est enim: In ore duorum aut trium testium stabit omne verbum (Matth. XVI; I Tim. 5). Et Apostolus accusationem sub duobus, vel tribus testibus adversus presbyteros, recipi posse ostendit. Et Nicaenum concilium (can. 2), Neophytum episcopum a duobus vel tribus testibus redargutum, abstinere a clero praecipit, si aliquod delictum animae circa personam reperiatur hujusmodi. [Col. 0606D] Sed et quia, ut supra posui, sacrae leges dicunt, quia convinci nemo potest, nisi scriptura vel testibus: audistis scripturas et suas, et meas, de quarum certitudine cum domni regis, et istorum episcoporum attestatione legaliter ac regulariter potestis discernere, atque decernere, si praefata judicia legum, et Zosimi, in eum qui me falso est calumniatus, recidere debeant; quae in me procederent, si me per calumniam delatorem suum probare valeret.

Quae, et alia, de aliis mihi ab eo illatis, non causa mearum injuriarum dico: sed zelo Dei et ecclesiasticarum regularum, atque divinae ordinationis, secundum paternas constitutiones: ne pro loci mei [Col. 0607A] officio damnari ex negligentia debeam; sed, sicut B. Gregorius in regula pastorali demonstrat, eumdem zelum postmodum, inter me et illum, fortem munitionem habeam, ne tunc ad vindictam sim destitutus, si nunc in correctiones fuero dissolutus. Nec non ut et de me veritas, et litterarum illius falsitas, cunctis ejus accusationes et meas excusationes legentibus liqueat. Et si fortassis idem frater Hincmarus ideo subscripsit, et subscribi ab ecclesiasticis Ecclesiae suae ministris fecit, ut delatori, juxta forenses leges, aut lingua capuletur, aut caput amputetur, quatenus in me, quem suum delatorem postea scripsit, haec vindicta procederet: egit praepropere, et contra ecclesiasticam disciplinam, ut antequam me confessum, vel ordine regulari convictum videret: [Col. 0607B] judiciali me sententia, et illa maxime, quam non recepit censura ecclesiastica, condemnaret.



CAPUT XXV. Aliam nepotis calumniam de contemptu pontificiae excommunicationis dissipat avunculus.

Aliam quoque rotulam nimis prolixam praeterito anno, Idibus Novembris, 4 indictionis, per Clarentium presbyterum suum direxit, in qua contra me scriptum habetur. Non mihi, inquit Hincmarus, videtur dignum excellentia vestra fuisse, ut diceretis Berthario quod mihi renuntiavit vos dixisse: Si eos praesignatos meos excommunicassem homines, qui talia agerent, et adhuc agunt, non eos excommunicatione teneri, videlicet anathematis vinculo non ligari. Sed non est mirum, si parvitatis mea excommunicationem [Col. 0607C] parvipenditis, ac forte irrationabilem judicatis, quando apostolicae sedis excommunicationem et pro nihilo ducitis, et pro nihilo ducendam, ut pote absurdam, judicatis.

De qua calumnia mihi illata, quia S. Gregorius in libro ex Regesto frequentissime dicit, secundum leges et canones, causas investigari debere, et judicia terminari, legantur leges et canones. Dicunt enim antiquorum Patrum nostrorum regulae (concil. Tolet. III, c. 9, q. Dignum est): Dignum est, ut vita innocentis nulla maculetur pernicie accusatoris. Ideo quisquis a quolibet criminetur, non ante accusatus supplicio detur, quam accusator praesentetur, atque legum et canonum sententiae exquirantur. Quod si indigna ad accusandum persona invenitur, [Col. 0607D] ad ejus accusationem non admittatur. Et, quod si episcopus aliquem de crimine putat esse damnandum, accusatoris vice discutiendum se sciat. Fas est enim ut, quae uni probantur, probentur et omnibus. Quos canones si, ut solet ea quae contra illum faciunt, refutare voluerit, audiat, quid hinc Leo papa ad Maximum Antiochenum episcopum dicat (epist 62): Quidquid, inquiens, propter [al., praeter] speciales causas sydonalium conciliorum ad examen episcopale defertur, potest aliquam dijudicandi habere rationem, si nihil de eo est a sanctis Patribus apud Nicaeam diffinitum. Nam quod ab illorum regulis et constitutionibus [al. constitutionisque] discordat, apostolicae sedis nunquam poterit obtinere [obtinebit] [Col. 0608A] consensum. Et Antiochena synodus (can. 20), perfectum illud esse concilium, ubi interfuerit metropolitanus antistes. Et Zosimus papa in epistola ad universos episcopos per diversas provincias constitutos, provincialem Gallicanorum episcoporum synodum approbat, dicens: Lazarus, inquit, dudum in Taurinensi concilio gravissimorum episcoporum sententiis pro calumniatore damnatus, cum Briccii innocentis episcopi vitam falsis objectionibus appetisset. Et Africae provinciae canones (conc. Afr. c. 97, Cod. can. Eccl. Afric., can. 130): Causae, inquiunt, quae communes non sunt, in suis provinciis judicentur. Et Africanum concilium decrevit, ut quotiescunque clericis, cum quibus et episcopi numerantur, ab accusatoribus multa crimina objiciuntur, [Col. 0608B] et unum ex ipsis, de quo prius egerit, probare non valuerint, ad caetera non admittantur. Et sacrae leges dicunt, quia nemo convinci nisi scriptura aut testibus potest. Et Gelasius in Commonitorio Fausto legatione fungenti dato, de episcopis praevaricatoribus: Quid tamen dicerent, si non chartis suis in omnibus vincerentur? Et Africanum dicit concilium (can. 131): Testes ad testimonium non admittendos, qui nec ad accusationem admitti praecepti sunt: vel etiam quos ipse accusator de domo sua produxerit. Et item sacrae leges dicunt: Unius testimonium, quamlibet splendida et idonea videatur esse persona, nullatenus audiendum.

Unde quia scriptura quam frater Hincmarus calumniatus [Col. 0608C] est impraesentiarum habetur: aut producantur ab accusatore adversum me legales et regulares testes, vel scriptura, qua me de hac calumnia, qua dicit excommunicationem apostolicae sedis et pro nihilo me ducere, et pro nihilo ducendam, utpote absurdam, praedicare. Quod si agi ab eo, vel a quoquam nequiverit: leges et regulae de calumniatore sententiam proferent. Et veniet frater Bertharius diaconus, in praesentiam vestram, quem sibi Hincmarus renuntiasse dixit, me illi dixisse, quod si praesignatos suos homines excommunicasset, qui talia scillicet contra leges ecclesiasticas egerunt, et adhuc agunt, non eos excommunicatione teneri, videlicet anathematis vinculo ligari. Et quia discreta [Col. 0608D] est ista Hincmari in scriptura sua sententia, quia de sua excommunicatione a me annullata ad Bertharium se reclamat (lib. LV cap., c. 29), liceat mihi legaliter ac regulariter in praesentia vestra confligere cum eodem Berthario.



CAPUT XXVI. Sensum suum catholicum de summa sedis apostolicae in solvendo ligandoque potestate publice profitetur Hincmarus.

De eo autem quod dicit idem Hincmarus: Sed non est mirum, si parvitatis meae excommunicationem parvipenditis, ac forte irrationabilem judicatis, quando apostolicae sedis excommunicationem et pro nihilo ducendam, utpote absurdam, praedicatis; cum eo legaliter, ac regulariter est mihi, consilio et [Col. 0609A] auxilio vestro agendum. Qualiter autem de apostolicae sedis, quae est omnium Ecclesiarum in toto orbe terrarum mater et magistra, et cujus pontifex, patriarcha est patriarcharum, et primas primatum cunctarum provinciarum, ligatione atque solutione sentiam atque teneam, ut sciatis mandaciter hinc me ab Hincmaro calumniatum; quanquam decernat Africanum concilium, ut quotiescunque clericis ab accusatoribus multa crimina objiciuntur, et unum ex ipsis, de quo prius egerit, probare non valuerint, ad caetera jam non admitantur: coram vobis expono, sicut corde credo ad justitiam, et ore confiteor ad satutem.

Et sicut ex doctrina beati Leonis, ejusdem sanctae et primae sedis pontificis didici, qui in sermone sui [Col. 0609B] natalis (serm. 3), inter caetera dicit: Quod dicitur beatissimo Petro: Tibi dabo claves regni coelorum, et quaecunque ligaveris super terram, erunt ligata et in coelis, et quaecunque solveris super terram, erunt soluta et in coelis; transivit quidem etiam in alios apostolos jus istius potestatis, et in omnes Ecclesiae principes decreti hujus constitutio commeavit: sed non frustra uni commendatur, quod omnibus intimetur. Petro enim ideo hoc singulariter creditur, quia cunctis Ecclesiae rectoribus Petri forma proponitur. Manet ergo Petri privilegium, ubicunque ex ipsius fertur aequitate judicium: nec nimia est vel severitas vel remissio, ubi nihil est ligatum, nihil solutum, nisi quod B. Petrus aut ligarit, aut solverit: qui regem coelorum ut Augustinus et caeteri [Col. 0609C] doctores exponunt, majore prae caeteris devotione confessus est; merito prae caeteris ipse collatis clavibus regni coelestis munere donatus est: ut constaret omnibus, quia absque ea confessione ac fide regnum coelorum nullus possit intrare. Claves autem regni coelorum, ipsam discernendi scientiam, potentiamque judiciariae potestatis nominat, qua dignos recipere in regnum, indignos secludere debet a regno. Unde Dominus manifeste subjunxit: Et quodcunque ligaveris super terram, erit ligatum et in coelis (Matth. XVI).

Quae solvendi ac ligandi potestas, quamvis soli Petro data videatur a Domino; absque ulla tamen dubietate noscendum est, quia et caeteris apostolis datur, ipso teste, qui post passionis resurrectionisque [Col. 0609D] suae triumphum apparens eis insufflavit et dixit omnibus: Accipite Spiritum sanctum: quorum remiseritis peccata, remittuntur eis; et quorum retinueritis, retenta sunt (Joan. XX). Nam sicut interrogatis generaliter omnibus, Petrus respondit unus pro omnibus; ita et quod Petro Dominus respondit, in Petro omnibus respondit: Necnon etiamnunc in episcopis ac presbyteris omni Ecclesiae officium idem committitur, ut videlicet agnitis peccantium causis, quoscunque humiles ac vere poenitentes respexerit, hos jam a timore perpetuae mortis miserans absolvat: quos vero in peccatis quae egerunt persistere cognoverit, illos per [deest eam] omnibus suppliciis obligandos insinuet. Unde alias Dominus, de correpto semel et [Col. 0610A] iterum, ac tertio, sed non poenitente fratre, praecepit dicens: Si autem Ecclesiam non audierit, sit tibi sicut ethnicus, et publicanus (Matth. XVIII). Et ne leve quisque putaret Ecclesiae se judicio condemnari, mox terribiliter adjunxit: Amen dico vobis: Quaecunque alligaveritis super terram, erunt ligata et in coelo: et quaecunque solveritis super terram, erunt soluta et in coelo (Matth. XVIII). Omni igitur electorum Ecclesiae, juxta modum culparum, vel poenitentiae, ligandi ac solvendi datur auctoritas. Sed idem beatus Petrus, qui Christum vera fide confessus, vero est amore secutus, specialiter claves regni coelorum, et primatum judiciariae potestatis, et curam pascendarum ovium Dominici ovilis accepit; et in primatu illius successores ipsius in sede [Col. 0610B] ejus acceperunt: ut omnes per orbem credentes intelligant, quia quicunque ab unitate fidei, vel societatis illius quolibet modo semetipsos segregant, tales nec vinculis peccatorum absolvi, nec januam possunt regni coelestis ingredi.

De qua obligatione vel solutione episcopali, quod nobis apostolicae sedis filiis ac discipulis, satis tremendum, et cavendum, atque observandum est, S. Gregorius in homilia Evangelii dicit: Saepe in ligandis ac solvendis subditis pastor suae voluntatis motus, non autem causarum merita sequitur. Unde fit, ut ipsa hac ligandi et solvendi potestate se privet, qui hanc pro suis voluntatibus, et non pro subjectorum moribus exercet. Unde recte per prophetam dicitur: Mortificabant animas, quae non moriuntur: [Col. 0610C] et vivificabant animas, quae non vivunt (Ezech. XIII). Non morientem quippe mortificat, qui justum damnat; et non victurum vivificare nititur, qui reum supplicio absolvere conatur: ac saepe agitur, ut vel damnet immeritos, vel alios ipse ligatos solvat. Causae ergo pensandae sunt, et tunc ligandi atque solvendi potestas exercenda.

Caeterum sicut B. Augustinus, et caeteri catholici doctores dicunt, non sunt ligamenta vel solutiones sanctae Ecclesiae, quae contra sanctam Ecclesiam fiunt; vel ab his fiunt, qui contra dogmata catholicae Ecclesiae sentientes, contraria ipsi Ecclesiae ligant, vel solvunt. Sancta quippe Ecclesia dicit: Non sedi cum concilio vanitatis, et cum iniqua gerentibus non introibo. Ovidi Ecclesiam malignantium, et cum impiis [Col. 0610D] non sedebo. Lavabo inter innocentes manus meas (Psal. XXV). In cujus solius catholicae Ecclesiae unitate, quae per haereses et schismata non est divisa, ut vera sunt sacramenta, ita vera sunt ligamenta atque solutiones; quae aedificata est super petram: quae unica columba appellatur: quae sponsa pulchra sine macula et ruga: et hortus conclusus, fons signatus, puteus aquae vivae, paradisus cum fructu pomorum, locus penes Deum in quo solide statur, et locus auro in quo confletur; et domus Dei quae claves regni coelorum accepit, ac potestatem ligandi et solvendi. Hanc domum si quis corrigentem corripientemque contempserit, praecipitur a Domino ut sit sicut ethnicus et publicanus (Matth. XVIII).

[Col. 0611A] Ita de ligatione et solutione sanctae catholicae Ecclesiae, et apostolicae sedis pontificis, sed et subjectorum sibi episcoporum ex ejusdem apostolicae sedis doctrina credendum, et tenendum, atque sequendum accepi: et ita credo, teneo, et sequor. Et qui aliter de me dixit atque dixerit, ostendet se esse malivolum, et me probare non poterit non esse catholicum: se autem comprobabit mendacem criminatorem, et non criminis esse me reum. Quae autem mihi discenda sunt, et libenter et obedienter ab illius summae sedis catholica doctrina paratus sum discere, tenere, et loqui; quae in primatu B. Petri, cui Dominus trina repetitione pascendas suas oves commisit (Joan. XXI), et ut confirmaret fratres suos praecepit (Luc. XXII), privilegium primatus omnium [Col. 0611B] Ecclesiarum in toto orbe terrarum accepit.



CAPUT XXVII. Quod plura falso narrat de litteris apostolicis secum non communicatis.

Isdem etiam frater noster Hincmarus, mihi litteris suis impegit noxam non levem: si verum diceret, me commisisse contra eamdem sanctam et apostolicam sedem, dicens: Vocastis me litteris vestrae auctoritatis Attiniacum ad synodum, intimantes quia litterae domni apostolici domno regi Carolo, et regni ipsius episcopis directae fuerunt, de quibus sine synodali consultu responderi non poterat. Quamvis has litteras in Gundulfi villa (Houdilcourt) suscepissetis, ubi et praesens adfui: quas mihi ibidem nullatenus ostendistis. Cum autem Attiniacum veni, dedistis [Col. 0611C] mihi quasi exemplar earumdem, legere me rogantes, et sic statim inde me respondere, et ut perlegens idipsum exemplar vobis protinus redderem, praecepistis. Sicut autem postea per aliud didici exemplar, plura in indiculo vestro mihi ostenso defuerunt.

Quae dicta illius non sunt vera. Nam ipsa die quando missi domni apostolici, in Gundulfi villa ejus epistolas in praesentia regis et episcoporum, et caeterorum fidelium qui ibi aderant, mihi dederunt: sicut et domnus rex scit, et episcopi, ac caeteri in quorum praesentia epistolas illas accepi, antequam de ipsa domo exirem, audiente rege, et audientibus episcopis, et caeteris qui ibidem fuerunt, eas relegi. Et si Hincmarus ibi fuit, et audire eas voluit, sicut [Col. 0611D] et caeteri eas audierunt, audire modis omnibus potuit. Quod dicit, quoniam quasi exemplar earumdem, quando Attiniacum venit, illi dedi, et legere rogavi, et sic statim respondere, non dicit verum. Exemplar secundum tenorem authenticum epistolae illi ad legendum dedi, sicut et Erardo [Turonensi], et Waniloni [Rothomagensi], et Vulfado [Bituricensi], et caeteris archiepiscopis domni Caroli ex integro misi, et eamdem epistolam in synodo apud Attiniacum relegi. Quod dicit, me jussisse illum ut statim responderet: non sic dixi: sed ut legeret illud exemplar, et videret quid inde responderet. Quod dicit, quia per aliud exemplar didicit plura in indiculo meo sibi ostensa defuisse. integrum exemplar [Col. 0612A] epistolae illi legendum dedi. In indiculo autem a me collecto, et regibus, et episcopis relecto et dato, quantum de ipsa epistola, sed et de illa quam domnus apostolicus misit (nihil istorum exstat), necessarium admittendum vidi, misi, et exemplar ipsius indiculi domno apostolico ex epistola mea direxi. Et ipsam epistolam domni apostolici, sed et memoratum indiculum, sed et scripta ipsius fratris Hincmari, hic habeo: quibus probari potest me verum dicere, et illum a vero deviare.



CAPUT XXVIII. Quod vane gloriatur, excommunicationem a se factam a sede apostolica probatum iri.

Scribit etiam in rotula quam per Clarentium presbyterum suum mihi transmisit hoc modo: Tam [Col. 0612B] intentative in Attiniaco de excommunicatione a me in parochia mea facta interrogatus sum. Tantummodo hoc interea pando, eo quod vos inauditam illam, ac contra apostolicam doctrinam, et contra ecclesiasticam veritatem fuisse asseratis factam. Non aliam illam feci, quam a vestra vivae vocis doctrina faciendam didici, et vos ea quae jure destruxistis, ab re aedificare non debetis. Imo et quam in Romana sede apostolica auctoritate cognovi praeinditam, et de qua eamdem mihi sedem declamo fore auctricem: cujus interest et de illa a me facta excommunicatione judicare, et de vestra resolutione decernere.

Ad quae rescribo. Majores ad doctores nostri dixerunt, quaedam esse nomina, quae in femininum flecti [Col. 0612C] non possunt, ut auctor, cursor. Et iste novus doctor, qui noviter adinvenit quod diceret de ipsa excommunicatione, apostolicam sedem se reclamat fore auctricem. Sed me auctorem non habebit, de eo quod super me dicit, quia non aliam illam excommunicationem parochia sua fecit, quam a mea vivae vocis doctrina faciendam didicit. Et quod mox subsequitur: Quoniam ea quae jure dextruxi, ab re aedificare non debeo, verum esse confirmo. Nam per evangelicam veritatem, et apostolicam atque canonicam auctoritatem; necnon et per apostolicae sedis doctrinam atque decreta, suam perniciosam excommunicationem destruxi: quam ab re aedificare non debeo, nec volo, nec valeo.

In eo vero quod dicit, quia non aliam illam excommunicationem [Col. 0612D] fecit, quam in Romana sede apostolica auctoritate cognovit praeinditam, id est ante insertam, ante impositam, ante immissam: nimis audacter posuit in coelum os suum. Et ideo non est mirum si lingua ejus transivit in terram, ut de me peccatore diceret: Non aliam illam feci, quam a vestra vivae vocis doctrina faciendam didici. Sed sicut apostolica sedes a nobis accusari non debet, nec valet: ita excusatione nostrae humilitatis non indiget. Verumtamen quod non ab incertis relatoribus inde audivimus, cum venia ipsius sedis libere dicere possumus. Audivimus namque, quia sanctae memoriae Nicolaus papa, sancta Romana Ecclesia in afflictione posita, auctoritate Veteris et Novi Testamenti, [Col. 0613A] in jejunio, et fletu, ac planctu, in cinere et cilicio litanias indixerit. Sed a nullo audivimus, quia causa suarum injuriarum et ipsius sedis apostolicae, parvulos in discrimine mortis positos baptizari, et obeuntibus atque petentibus ultimam poenitentiam, et viatici muneris communionem, et mortuis sepulturam negari praeceperit. Et quod de illa excommunicatione perniciosa quam fecit, eamdem sibi sedem fore, sermone vitioso, atque calumnioso dicit auctricem, non credimus. Absit enim ut, sicut hic frater Hincmarus in pernicioso scripto suo improprie dicens declamat, suae colligationibus impietatis apostolica sedes consentiat; minime autem auctrix existat. Quae per B. Coelestinum universo mundo apostolice intonat: Obsecrationum, inquiens, [Col. 0613B] sacerdotalium sacramenta respiciamus, quae ab apostolis tradita, et in toto mundo, atque in omni catholica Ecclesia uniformiter celebrantur: ut legem credendi, lex statuat supplicandi. Cum enim sanctarum plebium praesules mandata sibimet legatione funguntur, apud divinam clementiam humani generis agunt causam; et tota secum Ecclesia congemiscente postulant et precantur, ut infidelibus donetur fides. Et sic pro omnibus exorare Dominum catholicam Ecclesiam debere demonstrat, ut erutos de potestate tenebrarum transferat in regnum filii charitatis suae (Col. I): et ex vasis irae, faciat vasa misericordiae (Rom. IX): qui non vult mortem peccatoris, sed ut convertatur et vivat (Ezech. XXXIII): et qui vult omnes homines salvos fieri, et in agnitionem [Col. 0613C] veritatis venire; et neminem vult perire (II Tim. II). Absit, inquam, ut auctor sit sancta sedes apostolica istius pertinacis crudelitatis tantorum hominum, qui per baptismum, vel per sacerdotalis ministerii reconciliationem salvari, et per viatici muneris communionem ab aeterno poterant liberari interitu mortibus reo (aliquid deest); quia non poterat fieri ut in tam ampla parochia, sicut illa est, quae specialiter subjacet Lauduni municipio, per quinque circiter dies, quibus eo modo, sicut praemisi, fuerat colligata, quia eam antea metropolitana sollicitudine, evangelica, et apostolica, atque canonica, et apostolicae sedis auctoritate absolvere non cucurri, plures sine baptismo, et absque communionis gratia, non obierint: de quibus quicunque salvati sunt, salvantis [Col. 0613D] est donum; qui autem perierunt, perditoris et pereuntium fuit meritum.

Attamen licet, velut sanctus Ambrosius in fidei devotione Valentiniani (lib. de obitu Valentin.), et beatus Augustinus disputando demonstrat, ut sicut in illo latrone cum Domino crucifixo et credente, et confitente, quod ei ex baptismi sacramento defuerat, complevit omnipotentis benignitas: ita forte parvulis quibus baptismum denegari jussit, parentum vel patronorum corde credentium, et etiam parvulis fideli confessionis verbo baptisma expetentium, sed non impetrantium fides, et fidelis postulatio prodesse potuerit: donante eo, cujus spiritus, quo regeneratio fit, ubi vult spirat; et etiam ante baptismum se [Col. 0614A] baptizandis infudit, sicut in sacra historia legitur. Similiter et de his qui ultimam poenitentiam, et viatici muneris communionem petierunt, et impetrare pro sua interdictione non potuerunt, gratia ejus, cui ab omni fideli dicitur: Gemitus meus a te non est absconditus (Psal. XXXVII): et quibus singulis Dominus dicit: Mox ut ingemueris, salvus eris, ad salutem prodesse valuerit. Ipse tamen de eorum perditione securus esse non potest, si aliqui sine eisdem sacramentis per suam jussionem abierunt, ut non districte inde judicetur.

Et si vult dicere de excommunicatione Nortmanni, quam mendaciter per subreptionem a sede apostolica elicuit, suggerens Nortmannum res suae ecclesiae invasisse, quas ipse aut regi, aut Nortmanno [Col. 0614B] beneficiandas concessit, aut filio Nortmanni beneficiavit, sicut scripta sua demonstrant: respondendum ab eadem sancta et discretissima sede credimus: Fiat tibi secundum fidem tuam (Matth. IX). Et: Ex verbis tuis condemnaberis (Matth. XII). Et quod B. Augustinus in serm. 7 Evangelii Joannis dicit: Juris, inquiens, forensis est, ut qui in precibus mentitus fuerit, non illi prosit quod impetravit. Dixisti enim quod voluisti: et cui dixisti, nescivit an verum sit. Dimisit te adversario tuo convincendum, ut si ante judicem convictus fueris de mendacio, quia non potuit ille nisi praestare, nesciens an fueris mentitus, ibi careas beneficio rescripti, quo perduxisti rescriptum. Et hoc jus in corpore libri Theodosianae legis haberi legimus. Caeterum, [Col. 0614C] sicut de Deo omnipotente, cum omnia possit, scilicet quae omnipotentiae illius conveniunt, recte dicit Apostolus: Seipsum negare non potest (II Tim. II): ita et nos de illa sancta sede dicimus, quia sibi ipsi, praesertim in tam manifestissimis et maximis causis, et humanae redemptionis atque salutis singularibus praesidiis, contraria nullo modo esse potest: et quae secundum evangelicam veritatem, et apostolicam traditionem, atque canonicam auctoritatem, per Siricium, Innocentium, Coelestinum, Leonem irrefragabiliter constituit, refragari a quoquam impune nulla ratione dimittet. Cujus interest, sicut isdem frater Hincmarus scribit, de illa a se facta excommunicatione judicare, et de mea resolutione decernere.

[Col. 0614D] Verumtamen, sicut ex concilii Sardicensis canonibus SS. Innocentius, Bonifacius, et Leo promulgaverunt, prius majores causas, quae ad statum Ecclesiarum, et ad concordiam pertinent sacerdotum, apud nos, sub timore Domini, convenit ventilari; et de componendis, quae forte nostro nequiverint sopiri judicio; et de judicio nostro compositis post judicium oportet ad sedem apostolicam plenam rationem transmitti: ut ea quae juxta ecclesiasticum morem juste et rationabiliter apud nos fuerint diffinita, ipsius apostolicae sedis sententia roborentur. Sic enim et sanctus Ambrosius scribens ad Theophilum Alexandrinum episcopum, sacras leges, et canones, ut post judicium ad sedem apostolicam relatio [Col. 0615A] referatur, et qui legaliter evocatus, judicio adesse neglexerit, dilationem sententiae proferendae, sicut in contumacem, de absentia non lucretur, se intellexisse demonstrat, dicens: Cum sancta synodus cognitionis jus unanimitati tuae, caeterisque ex Aegypto consacerdotibus nostris commiserit, iterum oportet fratrem nostrum Flavianum convenias, ut si in eo perseveraverit, quo veniendum non putet, salvis concilii Nicaeni, etiam synodi Capuensis statutis, illibata pace universorum ita consulas, ut non videamur destruere quod aedificatum est. Si enim quod aedificavi destruo, praevaricatorem me ipse constituo; ac si quae destruxi, iterum aedificem. Servetur ergo impertitae pacis gratia inter universos, et nihilominus declinatio partis alterius frustrandi effectum habere [Col. 0615B] non possit. Sane referendum arbitramur ad sanctum fratrem nostrum Romanae sacerdotem Ecclesiae; quoniam praesumimus ea te judicaturum, quae etiam illi displicere non queant. Ita enim utile erit consultum sententiae, ita pacis et quietis securitas, si id vestro statuatur consilio, quod communioni nostrae dissensionem non afferat; ut nos quoque accepta vestrorum serie statutorum, cum id gestum esse cognoverimus, quod Ecclesia Romana haud dubie comprobaverit, laeti fructum hujusmodi examinis adipiscamur.



CAPUT XXIX. Quod similem excommunicationem ab ipso Rhemensi factam esse falso criminatur.

De hac etiam excommunicatione mihi in Gundulfi [Col. 0615C] villa per venerabilem quondam archiepiscopum Wenilonem mihi mandavit sicut domnus Adventius, et caeteri qui adfuerunt episcopi, sciunt, quia quod de illa excommunicatione fecit, ego illi insinuavi, dicens se habere quamdam villam in mea parochia, et quia homines ejusdem villae rogavit, ad illam ecclesiam dare illorum decimam, ad quam eam dare debebant, excommunicaverim illos: et habebat imbreviatos, quot infantes sine baptismate, et quot homines sine communione inde obierint: quae mihi in publicum objicere nollet, ne postea illi improperarem. Quod si alia mala de me sciret, illa etiam diceret. Unde illi statim per eumdem Wenilonem remandavi, quia et inde, et de quibuscunque vellet, quae illi viderentur, objiceret. Sed de hac causa verum [Col. 0615D] non diceret, et contra canones se confitebatur egisse, qui me postposito ordinationem decimae in mea parochia usurpavit.

Et postea inde illi scripto respondi, cujus exemplar hic habeo: in quo continetur, tria me considerasse in hoc quod dixit, me illi insinuasse quod de illa excommunicatione fecit. Primum quidem, quoniam si ratio inter illum et clericos Laudunensis Ecclesiae agitanda foret, de petitione ex causis in eo continentibus ab eisdem mihi porrecta, utrum esset an non veritate subnixa, nullam quaestionem deberet recipere, postquam suae confessionis attestatione firmatur. Aliud vero, quia silentio suppressis bonis quae illi insinuavi, atque insinuari feci, imputando [Col. 0616A] mihi quod male illi de hac excommunicatione quam perpetravit, insinuaverim, reum se confessus est, quia scienter male fecit. Ac per hoc, secundum decreta Hilari papae, suum contra regulas factum deberet ipse dissolvere. Quod si nollet, per sententias canonum, et apostolicae sedis decreta, quae nulla possunt ratione convelli, auctoritas metropolitana illud deberet annihilare. Tertium, quia ut secum me posset illaqueare, si forte, ut assolet improvisae menti accidere, illi statim haec falsa de me rejiciendo imparatus et ira commotus non responderem, et se jactare valeret, me in aliquo inde concredidisse; voluntarie sibi de tali confessione laqueum studuit injicere. Et pro bonis mala retribuens, non ut quondam proditorum primicerius simulando pacem [Col. 0616B] osculo, quam non habebat in pectore, sed exerto linguae gladio me aperte, ac impudenter decrevit impetere: et quasi me qualicunque patrono, ac benefactore, atque ordinatore suo tradito, talis confessionis de tantis impietatibus laqueo se suspendere. Sed benedictus Dominus, qui secundum promissionem suam, qua dixit: A flagello linguae absconderis (Job V), liberando animam meam a labiis iniquis, et a lingua dolosa, adjuvit me, et consolatus est me: mox telum falsitatis, scuto veritatis, respondendo rejeci.

Quae animi dolore compunctus, non animi livore stimulatus, dixi, sciens capiti ac Salvatori nostro mendaciter multa fuisse objecta: sed et productos adversus eum falsos testes fuisse. Nam et Romanae [Col. 0616C] sedis pontificibus Damaso, Sixto et Leoni III, verum et aliarum insignium Ecclesiarum pontificibus, Athanasio scilicet Alexandrino, Joanni Constantinopolitano, Caeciliano Carthaginensi, sanctitate fidei et operationis atque scientiae doctrinae praeclaris: necnon et quamplurimis aliis venerandis episcopis, ab hominibus invidis, et eorum locum, ac bonae opinionis famam obtinere volentibus; sed non habere meritum illorum studentibus, mortalia et nefaria crimina falso impacta, et usque ad ecclesiastica judicia, et cognitionem publicam fuisse perducta legimus. Sunt enim hujusmodi vipereae nequitiae homines, qui licet prius eorum mentes propria rodat invidia, in hoc tamen suas tegere posse iniquitates putant, si alios infamia modo quolibet maculare curaverint: [Col. 0616D] quorum criminationes iidem viri sancti patientissime toleraverunt, et constantissime, adjuvante Domino, revicerunt. Et horum, sicut scriptum est, intuens exitum, conversationis fidem mihi necesse est imitari: et ita compertus, et de illo in me prorsus expertus, quia phreneticus saepe nulli majorem alapam dare solet, quam ipsi medico, qui eum curare volet. Sed et multum me miratum scripsi illi, ubi sensum suum habuit, quando de me, tantae auctoritatis, et sapientiae, atque religionis viro, sicut domnus erat Wenilo, dixit, et ad plurimorum episcoporum notitiam pervenire fecit, quod si in judicio regulari dixisset, probare non posset: praesertim se reum de hoc ipso confessus, et confitendo se talia [Col. 0617A] egisse, quae etsi non confiteretur perpetrasse, negare non posset, seipsum illaqueasse videre non potuit. Et quia mendacium erat quod dixit, me excommunicasse homines villae de ipsa rusticana parochia, et infantes sine baptismate, et homines sine communione in ea excommunicatione inde obiisse; mox illi remandavi, quoniam nulli unquam in mea parochia, postquam fui ordinatus episcopus, baptismum, vel viatici muneris communio, a me, vel a quoquam comministro meo denegata fuere: sicut omnes in parochia mea tam ecclesiastici quam et saeculares, tam viri quam et feminae sciunt.



CAPUT XXX. Quod postulavit ut avunculus sua adversus ipsum scripta igni absumeret. Iterum de superiore calumnia, propter quam non debet ad accusationem admitti.
[Col. 0617B]

(Lib. LV cap., c. 4.) Mandavit etiam mihi per praefatum venerabilem quondam archiepiscopum Wenilonem, ut si scripta quae illi et ecclesiae sibi commissae, de excommunicatione qua agitur ab eo intentata suae parochiae, transmisi, quaeque ibi secum habebat, coram aliis incenderem, et annullanda dicerem, meque contra rationem et auctoritatem fecisse profiterer, mecum pacem habere vellet. Unde illi pro tempore, cum aliis quae mihi occurrerunt, per eumdem archiepiscopum, et Adventium gloriosum episcopum remandavi. Et postea illa ipsa, et alia, scriptis, quorum hic habeo exemplaria, inculcavi, quoniam in quocunque conventu me adire, [Col. 0617C] mihique pacis osculum, sicut et domnus rex, et episcopi, ac caeteri illustres, ac mediocres qui conveniebant, dare nolebat, nec etiam ullo verbo me alloqui dignabatur, de quibus hic quaedam studui replicare. Scripsi nempe inter caetera illi, quomodo ei in sensum suum venire potuerit, ut talia mihi mandaret? (Epistola haec non exstat.) Nam diabolus loquens ad primos parentes nostros, sed et ad Redemptorem ac Salvatorem nostrum, non ex dejectione, sed ex provectu, et ex sublimitatis avaritia eos tentavit. Isdem autem supergressus, sic dici fas est, diaboli malignitatem, oblitus scriptum esse, quod Malignitates exterminabuntur (Psal. XXXVI), me stultissime ex dejectione tentavit: sciens quia quae illi, et ecclesiae sibi commissae in eisdem scriptis direxi, [Col. 0617D] de evangelica veritate, et apostolica atque prophetica, necnon et canonica auctoritate, sed et de apostolicae sedis constitutione, sicut acceperat eadem sancta sedes, beatissimorum apostolorum traditione constaret esse conscripta. Et sanctarum Scripturarum traditores et incensores inter sacrilegos legimus computatos. Si ergo illa quae de Evangelio, et apostolis, atque prophetis, necnon et de sacris regulis spiritu Dei conditis, sine admistione alicujus haereseos, vel schismatis, conscripsi, videlicet mensuram tritici a comburendis paleis et zizania puri, revera de horreo Dominico in tempore illi ac ecclesiae sibi commissae, et sollicitudine meae subjectae prolata incenderem, et vera negarem: sine dubio Christum [Col. 0618A] qui in eis praenuntiatus et ostensus est, et per quae Christum cognovimus, quique illa locutus est, me nosse, et in eum credere, ac per hoc me Christianum negarem. Et si sacros canones, et decreta catholicae Ecclesiae incenderem et abdicarem: me procul dubio ab episcopatu non solum ipse dejicerem, verum et ab Ecclesia catholica divisum, et alienum, id est schismaticum et anathematizatum, publicis et ecclesiasticis legibus efficerem. Sicut sanctus Leo papa scribens ad Leonem Augustum etiam de se dicit (epist. 78): Si secundum Apostolum, inquit, quae destruxi, haec aedifico, praevaricatorem me constituo, et eis me conditionum ultionibus subdo, quas non solum auctoritas beatae memoriae principis Marciani, sed etiam ego mea consensione firmavi.

[Col. 0618B] Quapropter etsi me infirmum ac fragilem, atque imbecillem, ut revera sum, adeo aestimavit, ut minis vel promissionum blanditiis ad haec agenda trahi, vel invitari valerem - non tamen episcopus dubitare debuerat verum esse, quod ab eo qui perficit in infirmitate virtutem, ore veridico promittitur: Dominus, inquit, dabit virtutem multam evangelizantibus verbum (Psal. LXVII): et episcopus mihi qualicunque episcopo mortiferum ad bibendum non debuerat propinare; scilicet, ut eloquia sacra, gratia sui incenderem. Et licet hinc me Deus gratia sua servaverit, qui in se credentibus repromisit, dicens: Et si mortiferum quid biberint, non eis nocebit (Marc. XVI). Dum pestiferas, inquit B. Gregorius (homil. 29 in Evang.), suasiones audiunt, et tamen ad operationem [Col. 0618C] pravam minime pertrahuntur, mortiferum quidem est quod bibunt; sed non eis nocebit. Ipse tamen nisi poenituerit ex hac perniciosissima suasione, studii sui luet judicium. Tardius, inquit B. Gregorius (Pastor. l. III, admon. 33), peccatum solvitur, quod et per consilium solidatur. Nisi enim mens omnimodo aeterna despiceret, in culpa ex judicio non periret.

Et quia dicit Apostolus: Avaritia, quae est idolorum servitus (Col. III): et B. Gregorius, ex provectu avaritiae primos parentes nostros tentatos et superatos demonstrat, ostendens avaritiam, non solum pecuniae, sed etiam altitudinis esse; et quia recte avaritia dicitur, cum super modum sublimitas ambitur: scripsi ei ex verbis beati Augustini de Scripturae sacrae [Col. 0618D] auctoritate dicentis, contra Donatistas schismaticos, qui se sine causa a compage unitatis catholicae separaverunt, dicentes quod probare non potuerunt, Caecilianum a traditoribus sacrarum Scripturarum fuisse ordinatum; ut cognosceret quam grave peccatum sit idololatria, quod ex ambitu altitudinis admisisse videtur, dum nulli subjectus esse velit, qui cunctis praeesse non valet. Et quia gravius est peccatum incensio divinorum eloquiorum, ad quod me traducere voluit: et quoniam gravissimum sit peccatum schisma, quo se a fraterna nostra unanimitate per suam perniciosam subscriptionem separavit: sicut scripto ostendi in libello suo monstruoso a se, et a clericis parochiae suae subscripto: [Col. 0619A] ubi quibusdam subscriptis quae evangelicae veritati, et apostolicae auctoritati, et decretis sanctorum conciliorum, quae universalis Ecclesiae probavit assensus, et apostolicae sedis confirmavit auctoritas, inveniuntur adversa. Ait enim beatus Augustinus loquens ad Donatistas de his tribus capitulis (August., l. II de Bapt., c. 6): Non afferamus, inquit, stateram dolosam, ubi appendamus quod volumus, et quomodo volumus, pro arbitrio nostro dicentes, hoc grave, hoc leve est; sed afferamus divinam stateram de Scripturis sanctis, tanquam de thesauris divinis, et in illa quid sit gravius, appendamus: imo non appendamus, sed a Domino appendente recognoscamus. Tempore illo, quo Dominus priora delicta recentibus poenarum exemplis cavenda monstravit, et [Col. 0619B] idolum fabricatum, atque adoratum est, et propheticus liber ira regis contemptoris incensus (Jer. XXXVI), et schisma attentatum, idololatria gladio punita est; exustio libri, bellica caede et peregrina captivitate; schisma, hiatu terrae sepultis auctoribus vivis, et caeteris coelesti igne consumptis: quis jam dubitaverit hoc esse sceleratius commissum, quod est gravius vindicatum?

Sed quia illi non suffecit me calumniari, quod tam nefariam et exitiabilem excommunicationem illi agendam exemplo docuerim, nisi etiam nunc me scripto calumniaretur, non aliam illam excommunicationem se fecisse, quam a mea vivae vocis doctrina faciendam didicerit: respondendum mihi contra mendacem illius calumniationem ex [Col. 0619C] sacris auctoritatibus necessarium video; ne quasi tacendo consentiens, reus pariter cum illo dijudicer. Sicut in petitione, quam clerici Laudunensis Ecclesiae mihi dederunt, continetur, et sicut in synodo coram illo apud Attiniacum habita demonstravi, omnes sacerdotes totius parochiae suae colligavit, ut nemo eorum in ea sacerdotali ministerio tandiu uteretur, usquedum ille ipse iterum cum eis viva voce loqueretur, aut litterae a sede B. Petri apostoli eis mitterentur: et ne baptizarent pueros, ne visitarent infirmos, ne reconciliarent cum viatico munere poenitentiam petentes, ne sepelirent mortuos, penitus ab his omnes eos prohibuit. Et in sua rotula mihi scripsit, non aliam illam fecisse, quam a mea vivae vocis doctrina faciendam didicit. Quod mendacium [Col. 0619D] esse profiteor. Et quia manifestum est, eum illas colligationes impietatis admisisse: quae si crimina esse possunt, sicut S. Gregorius esse ostendit, criminaliter illas admisit: ostendendum est ex sacris auctoritatibus, si criminosus alium criminari, et reum criminis facere possit. Sacrae quippe leges, quas Ecclesia catholica recipit, dicunt, quia jure et legibus constitutum est (Jul. epist. II, c. 28), ut spontanea professione reus, reum non faciat, neque illi de altero credatur, qui se criminosum esse confessus est. Et item: Non credendum est contra alios eorum confessioni (3, q. 5, c. Accusatores), qui in criminibus accusantur, nisi se prius probaverint innocentes: quia periculosa est, et [Col. 0620A] admitti non debet rei adversus quemcunque professio. Et sacri canones dicunt (conc. Afric., cap. 130), ut ad accusationem non admittantur, quos ad accusanda publica crimina leges publicae non admittunt. Et quotiescunque clericis ab accusatoribus multa crimina objiciuntur, et unum ex ipsis de quo prius egerint, probare non valuerint, ad caetera non admittantur. Et item sacrae leges Theodosianae dicunt (2, q. 7, c. Si quis episcopus): Si episcopus, vel presbyter, diaconus, et quicunque inferioris loci Christianae legis ministri, apud episcopos, siquidem alibi non oportet, a qualibet persona fuerint accusati, sive ille sublimis vir honoris, sive ullius alterius dignitatis qui hoc genus illaudabilis intentionis arripuerit, noverit docenda [Col. 0620B] documentis se debere inferre. Si quis ergo contra hujusmodi personas non probanda detulerit, auctoritate hujus sanctionis intelligat se jacturae famae propriae subjacere: ut damno pudoris, existimationisque dispendio discat sibi alienae verecundiae impune insidiari, saltem dicere non licere. Et Africanum dicit concilium (conc. Afr. cap. 129): Omnes infamiae maculis aspersos ad accusationem non admitti, nisi in causis propriis. Et de episcopo qui Donatistis se communicasse mentitus fuerat, idem decrevit concilium (ibid., c. 124): ut si probatum fuerit eum de communione illorum fuisse mentitum, dicendo eis se communicasse, quos eo sciente non communicasse constiterit, etiam episcopatum amittat.

[Col. 0620C] Unde vestra fraternitas inter me et illum discernat, atque decernat, ut si ego, licet mendaciter me talia illum docuisse vel hortatum fuisse, sicut ipse dicit, confiterer, reus criminis episcopatum deberem amittere: quid ille mereatur qui mendaciter me calumniatur, non solum participem, verum et auctorem in his suis impiis excomunicationibus esse. Unde etiam antiquorum Patrum canones sanxerunt, scribentes ad episcopos per Gallias et quascunque provincias constitutos, hoc modo: Nec illud, fratres, scribere alienum ab Ecclesiae utilitate censuimus, ut sciretis, quicunque sub ordinatione vel diaconatus, vel presbyterii, vel episcopatus mortali crimine dixerint se esse pollutos, a supradictis ordinationibus submovendos: reos scilicet vel [Col. 0620D] veri confessione, vel mendacio falsitatis. Neque enim absolvi potest, qui in seipso dixerit mortis causam, quae dicta in alium puniretur; cum omnis qui sibi fuerit mortis causa, major homicida sit. Quod enim in hac sententia canonum dicitur: Quicunque sub ordinatione vel diaconatus, vel presbyterii, vel episcopatus, mortali crimine dixerunt se esse pollutos a supradictis ordinationibus submovendos, nemo sanum sapiens haec de sola luxuria, et immunditia, vel pollutione carnis dictum intelligit, cum scriptum sit: Dispersit superbos mente cordis sui (Luc. I). Deus qui superbis resistit (I Petr. V). Et in Evangelio dicit: Quae de corde exeunt, haec coinquinant hominem (Matth. XV). Et S. Gregorius dicit, [Col. 0621A] quia per humilitatis custodiam servanda semper est munditia castitatis. Et item dicit, quia aliquando minus est in corporis corruptionem cadere quam in cogitatione tacita ex deliberata elatione peccare. Neque enim rex Babyloniae tum reus de elatione exstitit, cum ad elationis verba pervenit. Quippe qui ore prophetico et ante, cum ab elatione tacuit, sententiam exprobrationis audivit. Nam districtus judex prius invisibiliter vidit, quod post publice feriendo, reprehendit. Unde et in irrationabile hunc animal vertit, ab humana societate separavit, agri bestiis mutata mente conjunxit (Dan. IV), ut districto videlicet, justoque judicio homo quoque esse perderet, qui magnum se ultra homines aestimasset. Et item Scriptura dicit: Initium omnis [Col. 0621B] peccati superbia (Eccli. X); quae mater est inobedientiae, et regina omnium vitiorum, qua de coelo cecidit archangelus, et factus est diabolus, qui est rex super universos filios superbiae (Job XLI). Mortale igitur peccatum esse superbiam, nemo qui nesciat. Sed et inobedientiam, propter quam homo est ejectus de paradiso, et de qua hic frater arguitur, omnes mortale peccatum novimus. De qua etiam Scriptura dicit: Quasi peccatum hariolandi est, repugnare; et quasi scelus idololatriae, nolle acquiescere (I Reg. XV). Unde S. Gregorius: Sola est, inquit, qua fidei meritum possidet obedientia, sine qua quisque infidelis convincitur, etsi fidelis esse videatur.



CAPUT XXXI. Quod excommunicationem a se factam frustra excusare conatur.
[Col. 0621C]

Et frater Hincmarus, excommunicationem, de qua agitur, se egisse in suis rotulis confitetur. Quam mortalem fuisse, et in plurimorum perditionem, in nullius autem salvationem a se absque ulla discretione intentatam denegare non potest. De qua satis egit, ut se valeret contegere tam de apostolicae sedis calumnia, dicendo ab eadem sancta sede illam excommunicationem praeinditam, et sibi fore auctricem: quam et dicendo super me falsa: quasi ego illi et exemplo faciendam ostenderim, et verbo agendam docuerim; quatenus exitiabiliter egisse a me non posset redargui. Sed quo fructu, ac cujus mercedis intuitu illam fecerit, in rotula per Clarentium mihi [Col. 0621D] directa manifeste denudat, dicens, ad excusandas excusationes in peccatis, ut impleat peccata sua semper. Docet quidem papa Alexander in fine suae epistolae, quod non tantum attendenda sunt quae fiunt, quantum quo animo fiunt. Nempe cum hoc examussim tam in vobis, quam in me fuerit perscrutatum, patebit illico inde aequitatis emolumentum. Et quae sequuntur usque ad hanc sententiam: Quod non me, pro me dicere reamini, quasi propria instigatum injuria. Quia, Deo teste, pro cavendo potius ecclesiastici ordinis detrimento, vobis scribo, uti scriptum est: Nolite locum dare diabolo (Ephes. IV).

Quibus verbis aperte ostendit, se sustinere non [Col. 0622A] velle, ut auctoritas metropolitana, secundum regulas, excessus illius corrigendi ullam habeat potestatem: et quem violatorem apostolicae sedis decreta, et delinquentem contra omnes leges tam divinas quam humanas significet, qui legit, vel audit, intelligat: et cui vae propheticum imminere ea docenti, per quae haec fieri quoquomodo a quibuscunque praesumantur: et quem in ipso sacrosanctam religionem praevaricatum fuisse convictum dicat, aperte in superiori capite demonstravit, in quo me suum traditorem vocavit. Verba quoque S. Alexandri corrupte interpretatus est. Ubi enim idem sanctus dicit. Non tantum attendenda sunt quae fiunt, quantum quo animo fiant. Paulo post subsequitur, inquiens: Unde et illud est, quod Dominus ad [Col. 0622B] munera Abel respexit, et non ad Cain; quia magis intendit ad offerentis animum, quam ad ea quae offeruntur. Hinc B. Gregorius: Ab omnipotente Deo munus non accipitur, quod corde obligato in malitia offertur: quia omne quod Deo datur, ex dantis mente pensatur, quia in his quoquo animo gerantur, ignoratur a proximis. Apud Deum igitur bona vera commendat intentio pura: quoniam non est arbor mala faciens fructum bonum. Arbor namque homo, fructus autem opera sunt ipsius. In apertis autem malis non est necesse intentionem requirere cordis: quia non est arbor bona, quae facit fructus malos. Dicit enim Apostolus: Manifesta autem sunt opera carnis (Gal. V); post quorum enumerationem subdit spiritus fructus. Inconvenientem [Col. 0622C] ergo interpretationem praecepti Domini ad primos parentes nostros, non humilitatem quacunque simulatione collectam; sed nudam superbiam frater Hincmarus se excusando de sua perniciosa excommunicatione ostendit: quia, ut beatus dicit Gregorius (in psal. poenit, ps. III): Verae humilitatis testimonia sunt, et iniquitatem suam quemque cognocere, et cognitam voce confessionis aperire [al., et nunciatam satisfactione poenitentiae delere]. At contra, usitatum humani generis vitium est, et labendo peccatum committere, et commissum negando defendere, et convictum defendendo multiplicare [al. et vulgatum defend. multiplic.].

Similiter et Apostoli sententiam ad suum sensum violenter inflectens, dicit: Lex propter transgressores [Col. 0622D] posita est. Quae juxta ipsius sensum ad quem illam retorsit, ita exponi potest, ac si diceret: Trangressus sine timore legem contra legem, excommunicationis posui legem, quam rex timeret, et me contingere non auderet: et praedicans non furandum, furari non timui; et abominans idola, sacrilegium feci. Deinde ponens Gregorii verba dicentis (lib. VII, epist. 6): Qui non corrigit resecanda, committit. Ac si patenter diceret: In me resecanda, in multos excommunicando commisi, ut hoc facto nemo in me resecanda auderet corrigere. Demum subsequitur: Deo teste, pro cavendo potius ecclesiastici ordinis detrimento vobis scribo. Quibus verbis evidenter ostendit, qua intentione [Col. 0623A] illam excommunicationem fecerit: videlicet suae irrationabilitatis castigationem, vocans ecclesiastici ordinis detrimentum, ut rex illam excommunicationem pertimesceret, et illum rebellantem contra se contingere non auderet: et ipse, qui pro Dei timore se non cohibebat, nec distringi a quoquam hominum revereretur, et propriae voluntatis motus ut libenter, ita etiam exsequi posset licenter. Tandem addidit: Pro cavendo ecclesiastici ordinis detrimento vobis scribo, ut scriptum est: Nolite locum dare diabolo. Quod Apostoli testimonium, dum non apostolico, sed apostatico sensu in alium jaculare voluit, in seipsum retorsit. Sicut ipse Apostolus ad Ephesios aperte demonstrat, dicens: Irascimini, et nolite peccare (Psal. IV). Sol non occidat super [Col. 0623B] iracundiam vestram. Nolite locum dare diabolo (Ephes. IV). Per iram, inquit Gregorius, lux veritatis amittitur, quia cum menti iracundia confusionis tenebras incutit, huic Deus radium suae cognitionis abscondit. Ipse ergo in se locum diabolo principi tenebrarum, scilicet iniquitatum, donavit, qui radium cognitionis Dei, qui lux est, per iracundiam menti suae confusionis tenebras incussit, ut videre non posset, quam magnum malum in sua perniciosa excommunicatione, de qua se excusando accusat, perpetrare non metuit: ille ecclesiasticas, imo divinas leges trangressus est, et locum diabolo dedit, ut sine baptismo et communione mortuos homines raperet; ne locum contingendi eum contra suam voluntatem quis habere auderet. Verumtamen secundum [Col. 0623C] suam intelligentiam, eamdem Apostoli sententiam adulterino sensu hic posuit: qua de causa in synodis plures fuisse damnati leguntur.



CAPUT XXXII. Refertur magna pars epistolae Hincmari Laudunensis de subscriptione quam fecit in synodo apud Attiniacum.

Et in rotula quam mihi XVI Kalend. Julias misit, ita scribit: Quia me saepe de subscriptione redarguitis, et caetera quae habes inter epistolas Hincmari Laudunensis, tomo CXXIV, usque ad Deo propitiante nunquam acturus ero Pergit Hincmarus Rhemensis:

Contra quae scriptum est: Filius stultus dicit se esse justum, sed exitum suum non abluit. Et [Col. 0623D] aliis interpositis ad hanc suam subscriptionem resilivit, dicens:

Ac si etiam in subscriptione illa aliquid haberetur quod forte intolerabile foret. . . . . Reliqua item lector habet ubi supra.



CAPUT XXXIII. Hincmarus archiepiscopus superiores objectiones vera rerum gestarum narratione dissolvit.

Cujus verba singillatim recenseamus. Dicit in eadem synodo, primo violenter per regiam potestatem, et postea fraudulenter a me fuisse ab illo ipsam subscriptionem extortam. Domnus rex, Deo gratias, et aetatem, et sapientiam, et virtutem, et locum pro se respondendi habet: et de hoc facto plures habet [Col. 0624A] et archiepiscopos, et episcopos veridicos testes.

Quod dicit postea, illam a me fuisse ab eo fraudulenter extortam, non est verum. Nam soluta synodo illa die, in crastinum convenienda, postquam domnus rex ab ea domo abscesserat, et quidam episcopi in eadem domo, sicut cuique convenit, cum suo fratre loquebatur: et ego juxta quamdam fenestram stans cum fratre Odone loquebar, venit ad me Frotarius archiepiscopus, et Aeneas episcopus, et dixerunt mihi coram Odone, quia frater Hincmarus vellet professionis libello subscribere, et de domni regis obedientia: et essemus inter nos pacifici sicut pater et filius, ac archiepiscopus et episcopus esse debent. Quod ego gratanter recepi; et ab alia fenestra, juxta quam stabat Hincmarus cum [Col. 0624B] aliis episcopis, adduxerunt eum ad me: et ipse Hincmarus petiit, ut liceret illi loqui solo mecum solo. Et secessi cum eo juxta parietem domus; et dixit mihi, quod pro me nihil dubitaret in illa subscriptione, sed pro eo qui post me erit in illa sede metropoli. Et ego ei respondi, ut ille ipse libellum dictaret sicut vellet; et petiit ut ego illum dictarem. Et reversi sumus simul ad fenestram juxta quam Aeneas et Odo stabant: et dixi Odoni ut acciperet suas tabulas, et exciperet in illis libellum cui Hincmarus deberet subscribere. Et excepit Odo, sicut tunc simul dictavimus. Et dixi illi, ut quidquid ibi vellet aut mutare, aut subtrahere, aut addere, faceret: sicut et factum est. Et dixi ego Odoni, ut in crastino illum apportaret scriptum, et in synodo ei [Col. 0624C] Hincmarus subscriberet. Hincmarus autem respondit, quia febris illum tangebat, et statim se inde vellet deliberare, ut sanguinem posset minuere. Ego autem jussi Odonem ire ad Cancellarium regis, et accipere ab illo pergamenum, et atramentarium, et scriberet illum cito. Interea dixi Aeneae, cui tunc auscultabat Hincmarus, quod melius esset ut in crastina exspectaret; et persuadente Aenea acquievit ita Hincmarus. Et in crastina veniens in synodo professus est secundum quod in illo libello continetur. Et porrigente sibi Odone pennam, coram omnibus, sicut tunc paruit, eidem libello sponte subscripsit; et regi, et mihi manu sua porrexit. Et tunc domnus rex pacem illi dedit: et ego post illum. In crastino autem antequam in domum intrarem, in [Col. 0624D] quam episcopi convenire debebant, Harduicus episcopus in alia domo mecum loquens, secretissime dixit mihi, quod Hincmarus mihi mittebat unum parvulum scriptum, petens ut ei subscriberem. Et occulte illum mihi dedit; ego autem illum suscepi, et in sinum meum misi. Quem postea non legi, antequam in via essem, qua ad mansionem meam redibam. Et coram Odulfo episcopo qui mecum ibat, primum idem scriptum relegi; postea nec Hincmarus, nec aliquis alius inde mecum rationem habuit. Verum et Fredericus presbyter Harduici, unquam de illo libello mecum ullam rationem non habuit. Et per talem fraudem, sicut auditis, eamdem subscriptionem ab eo extorsi.

[Col. 0625A] Quod dicit illam professionem, antequam ei subscriberet, suam domum portasse, non est verum. Quia postquam Odo episcopus eam in tabulis suis excepit, scriptam Hincmarus illam non vidit; usquequo XVI Kal. Jul. 3 indictionis eidem professioni in synodo coram omnibus qui adfuerunt episcopis, et coram domno rege subscripsit: et domno regi, ac mihi porrexit, et ei in synodo exemplar illius donavi. In crastino autem, id est XV Kal. Julias, domnus Harduicus archiepiscopus, tali modo sicut praemisi, libellum ab eo mihi directum dedit. Et nihil postea, quandiu in Attiniaco fuimus, inde Hincmarus vel verbo, vel scripto quiddam mihi dixit. Qui etiamsi mihi aliquid inde dixisset, responderem illi ex Jacobo: Petis, et non accipis, eo quod male [Col. 0625B] petis (Jac. IV). Quia injustum atque irrationabile est, ut archiepiscopus a sacris canonibus exorbitans excedenti episcopo suffraganeo, et a se ordinato, professionis ac subscriptionis suae libello satisfaciat. Sicut enim secundum Scripturam, minor a majore benedicitur: ita prorsus minor a majore, et non major a minore judicatur, ligatur, et solvitur: sicut et in decretis B. Gelasii demonstratur.

De eo quod subsequitur: Nam sicut jam vobis rescripsi, ad illam synodum pro responsione ad litteras domni apostolici me vocasti: ad quam veniens, non illam me intrare permisistis; sed extra fores, ut privilegio vestrae sedis subscriberem mandastis. Dicat, per quem hoc illi extra fores mandavi; et ostendat, quomodo verum esse possit, quoniam [Col. 0625C] ad synodum veniens, non illum eam ego intrare permiserim. Nam postquam ad Attiniacum venit, quandocunque in synodo fuimus, et ipse interfuit: et coram illo in synodo ea quae semel et secundo pro dissolvendis ipsius impiis colligationibus ad eum ex evangelica veritate, et ex decretis apostolicae sedis decreveram, relecta fuerunt. Et in synodo coram illo, omnibus audientibus, Otulfus episcopus dixit, eum saepe dicere, sicut et alii cum eo audiebant episcopi, quod plenam buccam de aqua non valerent illa quae legebantur.

Quod dicit se respondisse, quia nunquam contra privilegium meum, quod in metropolis civitatis dignitate accepi, fecisset: vos judicate, si contra privilegium metropolitanum in his quae audistis [Col. 0625D] quoquomodo fecerit.

Quod dicit se sedem apostolicam appellasse: dicat quis ei contradixit, ut suam appellationem non prosequeretur.

Quod dicit, qua domnus rex mea factione instigatus, qui priori die dixerat, se nihil illi ex sua parte discredere; et postea illum minatus est: domni regis responsio valebit sufficere.

Quod dicit, quia sui homines cogerentur rewadiare, quod illum in villam Pauliacum secuti fuerant: si rewadiabant, quia irrationabiliter eum in Pauliacum secuti erant, negare non potest se esse auctorem ipsius irrationabilitatis.

Quod dicit, si etiam in subscriptione illa haberetur [Col. 0626A] aliquid, quod forte intolerabile foret, B. papa Alexander illi manum porrigeret. Videamus quomodo illi conveniat, et manum illi porrigat quod S. Alexander decrevit. Ait enim in epistola omnibus orthodoxis per diversas provincias Domino famulantibus (epist. 1): Est etiam et hoc ad hanc sanctam perlatum sedem quod pudet dicere; et non solum sacerdotali, sed etiam omni Christiano nomini est inimicum. Id est, quod nonnullos episcopos aut sacerdotes aut metu compellunt, aut vi extorquent, aut fraude decipiunt, aliquos confessionis suae in alteram partem quam debeant, aut pro suarum non requisitione rerum; aut, quod deterius est, alieni erroris sectas [al., pro alieni erroris secta], scripturas facere, et propriis manibus roborare, [Col. 0626B] et coram populis recitare atque confiteri. Aliquos dicunt carceribus et ergastulis recludi, ut saltem his territi insidiis devient Domini sacerdotes, et suis faveant voluntatibus. Et plurimis capitulis interpositis iterum hinc dicit ad locum, quae Hincmarus adulterantium modo in rotula sua posuit: Similiter si hujusmodi personis quaedam scripturae quoquomodo per metum, aut fraudem, aut per vim extortae fuerint, vel ut se liberare possent, quocunque ab eis conscriptae vel roboratae fuerint ingenio, ad nullum eis praejudicium aut nocumentum provenire censemus: neque ullam eos infamiam, aut calumniam, aut a suis sequestrationem bonis, unquam auctore domno, et sanctis apostolis eorumque successoribus, sustinere permittemus. [Col. 0626C] Confessio vero in talibus non compulsa sed spontanea fieri debet: ipso attestante qui ait: Ex corde enim procedunt homicidia, adulteria, fornicationes, blasphemiae (Matth. XV), et caetera, quae sunt ad haec pertinentia. Nec tantum attendenda sunt quae fiunt, quantum quo animo fiant. Et paulo post: Unde et illud est, quod Dominus ad munera Abel respexit, et non ad Cain; quia magis attendit ad offerentis animum, quam ad ea quae offeruntur.

Conferamus verba B. Alexandri cum professione, ac subscriptione Hincmari. Alexander dicit nonnullos episcopos vel sacerdotes, aut metu compelli, aut vi extorqueri, aut fraude decipi, aliquas confessionis suae in alteram partem quam debeant, aut pro suarum non requisitione rerum, aut, quod deterius [Col. 0626D] est, alieni erroris sectas, scripturas facere, et propriis manibus roborare, et coram populis recitare atque confiteri. Et Hincmarus professus est, atque subscripsit hoc modo: Ego Hincmarus Laudunensis Ecclesiae episcopus amodo et deinceps domno seniori meo Carolo regi sic fidelis et obediens secundum ministerium meum ero, sicut homo suo seniori, et episcopus per rectum suo regi esse debet. Ac privilegio Hincmari metropolitani provinciae Rhemorum Ecclesiae, secundum sacros canones et decreta sedis apostolicae ex sacris canonibus promulgata, pro scire et posse me obediturum profiteor, et subscribo. In qua professione et subscriptione nihil continetur de his quae servari non [Col. 0627A] debent: nec aliquid ibi sonat de confessione in alteram partem quam debeat, neque pro suarum non requisitione rerum, neque de sectis alieni erroris: nec eum quisquam, ut subscriberet, aut in carcere, aut in ergastulo reclusit, ut his territus insidiis, Domini deviaret sacerdos, et voluntatibus alienis faveret.



CAPUT XXXIV. Ejusdem refutationis continuatio.

De eo quod ibidem subsequitur: Si non sunt tantum attendenda quae fiunt, quantum quo animo fiant; quo animo ego illud fecerim, neque parum sciens poterit ignorare: qui etiam multo plura tunc essem facturus, ut meos qui innoxii erant, et causa mei opprimebantur, possem liberare. Paulus apostolus [Col. 0627B] dicit: Lex non est posita justis, sed injustis (I Tim. I). Et hinc S. Leo dicit scribens ad Ravennium (epist. 90): Justo quippe ideo dicitur lex non esse posita, quia normam praeceptionis implet judicio voluntatis. Si sui qui eum ad Pauliacum secuti fuerunt, rewadiaverunt per legem, quod contra legem commiserunt, innoxii non erant; et domnus rex ut noxios distringere jussit: quantum audemus dicere, contra regium ministerium fecit. Si judices regii contra legem innoxios, velut noxios distrinxerunt, praevaricatores legis fuerunt: si arbitros [arbitri] innoxios, velut noxios judicaverunt, auctoritatem et locum judicii amittere meruerunt. Quia vero nec ipse, nec aliquis suorum, se tunc in judicio pati praejudicium reclamavit: et S. Gregorius saepe juxta [Col. 0627C] leges et canones terminari decrevit judicia: et ex interpretatione legis Honorii et Theodosii dicitur, quoniam quicunque quod in judicio adversario praesente non repetiit, postea de eadem re litem aliam non poterit inchoare. Legem conculcat, qui contra legem, legaliter judicata, etiam scripto, rediviva lite condemnat. Et quia personas privatas suos homines contra legem distrinxisse, vel judicasse Hincmarus probare non potest: constat, si sui homines legaliter rewadiarunt, quod contra legem commiserunt, innoxii non fuerunt. Et qui [supple dicit] se conduxisse illos, ut eum ad commissum illud quod rewadiaverunt, sequerentur, qui noxii fuere probati: innoxius rite dici non potest, et noxius innoxios facere suo testimonio nequit.

[Col. 0627D] De hoc quod dicit, S. Gregorium scripsisse a Pompeio episcopo cruciato, crematoque fame extorta confessione [extortam confessionem]: nos in illa synodo satis superque illum vidimus corpulentum, atque confessum; et non cruciatum neque necatum fame ut profiteretur ac subscriberet, vidimus vel audivimus.

De hoc quod dicit: Certe si non nocet extorta confessio, non obest extorta subscriptio. Puto clamare nunc contra illum de coelo, et clamaturos in divino judicio ducentos quatuordecim sanctos episcopos, qui in Carthaginensi concilio decreverunt, ut si quis contra suam professionem, vel subscriptionem venerit in aliquo, ipse se honore privabit. Et [Col. 0628A] dicentem ex sua persona: Certe si non nocet extorta confessio, non obest extorta subscriptio: nisi poenitentiam egerit, credo illum inter alia de hoc mendacio ab eisdem sanctis episcopis judicandum. Sed et a beato Gregorio condemnandum, qui scripsit ad Theoctistam patriciam (l. III, ep. 39): Si qui sunt qui dicunt, quia compulsus quispiam necessitate se anathematizaverit, anathematis vinculo non teneri, ipsi sibi testes sunt, quia Christiani non sunt: quia ligamenta sanctae Ecclesiae vanis se aestimant conatibus solvere: ac per hoc nec absolutionem sanctae Ecclesiae, quam praestat fidelibus, veram putant, si ligaturas ejus valere non aestimant. Contra quos diutius disputandum non est, quia per omnia despiciendi et anathematizandi sunt, et unde se fallere veritatem [Col. 0628B] credunt, inde in peccatis suis veracius ligantur. Et aliquanto superius: Et quia si compulsi aliqui de quibus reprehendebantur, anathematizare se dicerent, anathematis vinculo nullo modo teneri. Et si sunt qui certissime talia sentiunt, vel tenent, quia Christiani non sunt, dubium non est: eosque et ego, et omnes catholici episcopi, atque universa Ecclesia anathematizamus, quia veritati contraria sentiunt, et contraria loquuntur. Sed et mihi alia mendaciter impingit: sed et super scriptum quaedam dicit, contra quae longum est mihi scribere, et vobis audire.



CAPUT XXXV. Quod tertio vocatus ad synodum non respondit, et ideo tractari debet ut contumax.

Ecce audivit vestra fraternitas, quomodo et in [Col. 0628C] quantis scriptura fratris Hincmari sit mendax. Et sicut sacrae leges dicunt, quia hoc in omnibus causis statutum est, ut scripturam prolator affirmet: nam si is qui scripturam protulit, ejus non astruxerit veritatem, ut falsitatis reum esse retinendum. Et in concilio Ephesino, et Chalcedonensi, sed et in quinta, ac sexta synodo, propriis scripturis et subscriptionibus suis convictos, nullorumque aliorum accusationem vel testificationem requisitam, secundum sacras leges, dicentes quoscunque convinci scriptura vel testibus, legimus damnatos fuisse.

Sed et tertio vocatos, et venire detractantes, (quanto magis post tot ac tantas commonitiones?) omni sacerdotali officio etiam absentes invenimus fore privatos. Sed et Joannem Antiochiae tertiae sedis [Col. 0628D] episcopum, quia blasphemias contra Cyrillum secundae sedis archiepiscopum per libellos emisit, tertio vocatum, et non adeuntem Ephesinam synodum legimus ibidem fuisse excommunicatum. Necnon et Dioscorum secundae sedis Alexandrinae episcopum inter caetera, quoniam adversus regularem ordinem et ecclesiasticam egerit disciplinam: insuper etiam quia multos libellos plenos iniquitatibus contra archiepiscopum suum primae sedis magnae Romae sanctissimum et sapientissimum Leonem, saepius ecclesiasticos conculcans canones in concilio obtulit; privatum omni sacerdotali ministerio, ab eodem beatissimo Leone per vicarios suos in eadem magna synodo Chalcedonensi; et tertio vocatum, quia synodo [Col. 0629A] se praesentare contempsit, absentem legimus fuisse damnatum. Verum de trina commonitione sacrae leges dicunt, quicunque tribus auctoritatibus judicis conventus, vel tribus edictis ad judicem fuerit provocatus, aut uno pro omnibus peremptorio, id est quod causam exstinguit, fuerit evocatus, et praesentiam suam apud eum judicem, a quo ei denuntiatum est, exhibere noluerit, adversus eum quasi in contumacem judicari potest. Quinimo nec retractari per appellationem negotia possunt, quoties in contumacem fuerit judicatum ab ea sententia quae adversus contumaces data est; neque appellari, neque in duplum revocari potest. Et hinc S. Gregorius ad Maximum Salonitanum episcopum (l. V, epist. 103): Ita, inquit, fac, ut ad veniendum [Col. 0629B] amplius jam moras non ingeras: ne ipsa te magis absentia obnoxium his quae dicuntur, assignet: et nos inter haec reo [al., in te haec res] non solum propter dicta crimina quae purgare subterfugis, sed etiam propter inobedientiae culpam, durius, scilicet ut in contumacem cogat ex concilio ferre judicium. Et S. Coelestinus de trina vocatione ad Nestorium ita scripsit (epist. 5): Itaque quamvis jam frater Cyrillus secundis te epistolis [al., epistolis suis] asserat esse conventum, intelligas volo post primam et secundam illius, et hanc correptionem nostram, quam constat esse jam tertiam, ab universitate collegii et conventu Christianorum te prorsus esse sejunctum; nisi mox ea quae male dicta sunt, corrigantur, nisi in eam viam redeas, quam Christus [Col. 0629C] esse [al., se Christus esse] testatur. Et item in eadem epistola: Persequar plane Domini mei [al., boni Domini] fidelis servus inimicos: cum Propheta asserat, eos odio se odisse perfecto (Psal. CXXXVIII). Moneor rursus altero loquente, ne parcam. Quem vis ergo respiciam [al., quem hic ego respic.], cui honoris aliquid servem, quando agitur ut mihi totius spei meae causa tollatur? Ipsius in Evangelio verba sunt Domini, quibus ait non sibi patrem, non matrem, non filios, non aliquam necessitudinem debere praeponi (Matth. X). Est enim frequenter talis pietas ex qua nascatur impietas: cum vincente earum affectu carnis charitati illi quae Deus est, charitas praeponitur corporalis. Et S. Ambrosius in psalmo CXVIII: Est justa misericordia, et est etiam injusta [Col. 0629D] misericordia. Denique in lege scriptum est de quodam. Non miserebitur illius. Et in libro Regnorum legis, quia Saul propterea contraxit offensam, quia miseratus est Agag hostium regem, quem prohibuerat sententia divina servari (I Reg. XV). Et si quis latronis filiis deprecantibus motus, et lacrymis conjugis ejus flexus, absolvendum putet, cui adsit latrocinandi affectus, nonne innocentes tradit exitio, qui liberet multorum exitia cogitantem? Certe si gladium reprimit, vincla dissolvit; cur laxat exsilia, cur latrocinandi qua potest clementiore via non eripit facultatem, qui voluntatem extorquere non potuit? Deinde inter duos, hoc est, accusatorem et reum, pari periculo de capite decernentes, alterum [Col. 0630A] si rem probasset, alterum si non esset ab accusatore convictus, non id quod justitiae est judex sequatur; sed dum miseretur rei, damnet probantem, aut dum accusatori favet qui probare non possit, addicat innoxium. Non potest igitur haec dici justa misericordia: in ipsa Ecclesia ubi maxime misereri decet, teneri quam maxime debet forma justitiae, ne quis a consortio communionis abstentus, brevi lacrymula, atque ad tempus parata, vel etiam uberioribus fletibus communionem, quam plurimis debet postulare temporibus, facilitati sacerdotis extorqueat. Nonne cum uni indulget indigno, plurimos facit ad prolapsionis contagium provocari? facilitas enim veniae, incentivum tribuit delinquendi. Hoc eo dictum est, ut sciamus secundum verbum Dei, secundum rationem, [Col. 0630B] dispensandam esse misericordiam debitoribus. Medicus ipse si serpentis interius vulneris inveniat cicatricem, cum debeat resecare ulceris vitium, ne latius serpat, tamen a secandi urendique proposito lacrymis inflexus aegroti medicamentis tegat, quod ferro aperiendum erat: nonne ista inutilis misericordia est, si propter brevem incisionis vel ustionis dolorem corpus omnino tabescat, vitae usus intereat? Recte igitur et sacerdos vulnus, ne latius serpat, a toto corpore Ecclesiae, quasi bonus medicus, debet abscidere, et prodere virus criminis quod lateat, non fovere: ne dum unum excludendum non putat, plures dignos faciat, quos excludat ab Ecclesia. Jure ergo Apostolus divino nos hortatur exemplo, dicens: Vide ergo bonitatem et severitatem Dei; in eos quidem [Col. 0630C] qui ceciderunt, severitatem; in te autem bonitatem, si permanseris in bonitate (Rom. XI). Et sanctus Gregorius in Regula pastorali (parte III, cap. 1, admon. 23): Malorum, inquit, cum incaute amicitiis cingimur, culpis ligamur. Unde Josaphat qui tot de anteacta vita praeconiis attollitur, de Achab regis amicitiis pene periturus increpatur: cui a Domino per prophetam dicitur: Impio praebes auxilium, et his qui oderunt Dominum amicitia jungeris; et idcirco iram quidem Domini merebaris; sed bona opera inventa sunt in te, eo quod abstuleris lucos de terra Juda (II Par. XIX). Et in homilia Evangelii: Multum, inquit, est, quod carnales affectus intentionem mentis diverberant, ejusque aciem obscurant; sed non declinant a recto itineris, qui arcam [Col. 0630D] Dei portant in mente.

Et ne quis dicat, beatum Coelestinum de tertia commonitione scripsisse ad Nestorium haereticum: attendendum est quod Hilarus papa dicit (epist. 2): Quia non minus in sanctarum traditionum delinquitur sanctiones, quam in injuriam ipsius Domini prosilitur. Et hujusmodi praesumptor, qui in sanctarum traditionum pertinaciter sanctiones delinquit, non inter catholicos est computandus, sed cum schismatis est condemnandus: quia sicut in decretis apostolicae sedis scriptum est, quisquis schismatico assenserit, schismaticus esse negari non poterit. Quod etsi omnes sacerdotes, et mundus assentiat, damnatio consentientes involvit, non praevaricationem consensus [Col. 0631A] absolvit. Non enim crimen minuitur, sed roborescit, cum generale fit ex privato. Hoc enim Deus omnium judicavit, qui peccatorem mundum generali diluvio interemit. Et his beatus Gelasius concinit in decretis suis: sicut manifeste ex ejus verbis hic possem ostendere, si prolixitatem non devitarem.


Conclusio qua monstratur non obstante appellatione ferri posse sententiam.

Haec omnia suprascripta, ut saepe commemoravi, non causa mearum injuriarum, sed evindicatione dignitatis mihi commissae metropolis, contra fratrem Hincmarum contexui: nec sacras leges et regulas collegi adversus eum in causis propriis intentando judicium, sed ostendendo qualitatem, ac quantitatem suorum excessuum, et mearum commonitionum; et [Col. 0631B] quibus ac quantis constitutionibus pertinacem objecit contemptum. Vestra vero Deo placita unanimitas, coram se recitata vigilanti discernat libramine: quia licet sacerdotibus canones ignorare non liceat; levior tamen fuerat error, si per ignorantiam deliquisset, quam nunc, quia sciens et prudens ex consilio et studio sacrarum regularum per contumaciam transgressor existit, quarum custodiam et observationem professione ac subscriptione sua firmavit. Duplici ergo reatu tenetur astrictus; qui non solum contra venerabilium Patrum, sed etiam contra sua venisse decreta temere comprobatur. Utrum igitur Deo medio prolata sententia, eum debeat percellere; an veraciter recognoscentem, et humiliter supplicantem absolvere, salvis sanctorum conciliorum [Col. 0631C] statutis, et apostolicae sedis pontificum ex eisdem sacris canonibus promulgatis, et reservato per omnia primae et apostolicae sedis privilegio, ac Rhemorum metropolis jure: quod ex me est, consilio, et judicio vestrae unanimitatis committo: pro modulo meo sequens dicta B. Coelestini ad Cyrillum episcopum de Nestorio (Coelestin., ep. 10, apud Baron. an. 431): Studeo, inquit, quieti catholicae, studeo pereuntis saluti, si tamen voluerit aegritudinem confiteri. Quod ideo dicimus, ne volenti corrigere [al., se corrigere], forsitan deesse videamur. Nam si et nobis [al., etsi et nobis] sustinentibus uvam, spinas sibi addiderit, impleatur manentibus, statutis prioribus sui fructu judicii, colligat quod sulco diabolico seminavit, non nostro consilio, sed [Col. 0631D] se periturus auctore. Probat [al., probet] nos veloces pedes ad effundendum sanguinem non habere, quando sibi etiam remedium cognoscat oblatum. Et haec dico non praejudicans vestrae deliberationi, utrum juxta haec B. Coelestini verba veraciter recognoscens, et humiliter supplicans, absolvi; an pro tam diutina pertinaci in contemptu sanctarum regularum permansione debeat percelli. Quia sicut a regulis praestitutis de certis et manifestis causis quae in nullo nobis sunt dubia vel obscura nulla aut negligentia aut praesumptione debemus discedere, sicut Leo ad Anastasium scribens (epist. 84) decrevit: ita de quibus diffinitivas sententias, quae nulla possunt ratione convelli, a sanctis Patribus [Col. 0632A] promulgatas habemus, non debemus novum inire tractatum, vel novum exspectare consilium.

(Lib. LV cap., c. 34.) Nec etiam sedem apostolicam in requirendo inquietare, sicut S. Innocentius scribens ad Macedones episcopos dicit (epist. 27): Cum saepius, inquit, repeti fecissem (quin scripta vestra) adverti sedi apostolicae, ad quam relatio, quasi ad caput Ecclesiarum, missa currebat, fieri injuriam, cujus adhuc in ambiguum sententia duceretur. Et ad Felicem Nucerianum episcopum (epist. 3): Stupuimus prudentem virum de his voluisse consulere, quae omnibus sunt certa ratione comperta. Et S. Zosimus (epist. 1): Sciat quisquis hoc, postposita Patrum, et apostolicae sedis auctoritate neglexerit, [Col. 0632B] a nobis districtius judicandum, et loci sui minime dubitet sibi non constare rationem, si hoc putat post tot prohibitiones impune posse tentari. Contumeliae enim studio fit, quidquid interdictum toties usurpatur. Et S. Coelestinus (epist. 11): Quae enim a nobis res digna servabitur, si decretalium norma constitutorum, pro aliquorum libitu, licentia populis permissa frangatur? Et item (ibid.): Quae enim sola admonitionis auctoritate non corrigimus, necesse est per severitatem congruentem regulis vindicemus. Et (Leo, ep. 1): Ideo omnia decretalia constituta tam beatae recordationis Innocentii, quam omnium decessorum nostrorum quae de ecclesiasticis ordinibus, et, canonum promulgata sunt disciplinis, ita a vestra dilectione custodiri [Col. 0632C] debere mandamus: ut, si quis in illa commiserit, veniam sibi deinceps noverit denegari. Et Gelasius (ep. 11): Satis indignum est, quemquam vel pontificem, vel ordinum subsequentium, hanc observantiam refutare, quam B. Petri sedem videat edocere: satisque conveniens sit, ut totum corpus Ecclesiae in hac sibimet observatione concordet, quam illic vigere conspiciat, ubi Dominus Ecclesiae totius posuit principatum. Et item: Non opus fuit nova synodo; cum veteris constituti sufficienter haec forma praescriberet. Et item: Nunquam cessisse manifestum est, qualibet necessitate cogente, noviter, quae fuerant salubriter constituta, temerasse. Et S. Gregorius ad Sergium defensorem (epist. 10): Si homo esses, aut aliquam districtionem [al., [Col. 0632D] discretionem] habuisses, ita regularis disciplinae debuisses custos existere, ut ea quae illic illicita committuntur, ante vindicta corrigeret, quam ad nos eorum nuntius perveniret. Et post pauca: Nam si quolibet modo in hac re negligens, vel lentus exstiteris, ita in te districtissime noveris vindicandum, ut quod ex te nescis, poena possis secante [al., reserante] cognoscere. Et domnus Adrianus papa in epistola, sicut audistis, nuperrime directa: Fidelium, inquit, relatione comperimus, quod tua fraternitas debitum vigorem in provincia Rhemensi non agitans, multa reprehensione dignissima a tuis comprovincialibus convalescant. Cujus rei gratia negligentiam vestram his apostolicis affatibus [Col. 0633A] excitamus, ut secundum venerandorum canonum regulas, ita omnium omnino comprovincialium tuorum synodice, salvo sanctae Romanae Ecclesiae privilegio, reseces vitia, ut privilegii tui coram Deo, nostroque judicio non merearis sustinere jacturam.

Et quia frater Hincmarus saepe non in canonico judicio, nec pro certis causis, sed pro animi sui motibus, irregulariter sedem apostolicam appellavit, et prosequi appellationem suam, etiam irregularem neglexit: si regulariter nunc appellare voluerit, sic submisse et temperate legum et canonum sunt exsequendae sententiae, ut et ipse comedat fructus viae suae, suisque consiliis saturetur, et sedes apostolica secundum sacros canones, ut dignum est, honoretur; et nos pro dissolutione regularis disciplinae redargui [Col. 0633B] non mereamur. Nam de appellatione Constantinus Aug. ad Catulinum decrevit hoc modo. Moratorias dilationes, frustratoriasque non tam appellationes quam ludificationes admitti non convenit. Nam sicut bene appellantibus negari auxilium non oportet; ita his contra quos merito judicatum est, inaniter provocantibus differri bene gesta non decet. Et ex interpretatione legis Valentiniani, Valentis, et Gratiani Aug. ad Claudium: Lex ista hoc dicit: Cronopium episcopum a multis episcopis fuisse damnatum, et studuisse eum, ante judicium, sententiam quae proferebatur, appellatione suspendere: a qua sententia, quia juste prolata fuerat, appellare minime debuisset. In qua eum gravi mulcta, id est quinquaginta libras argenti addictum fuisse dicit. [Col. 0633C] Quae tamen summa ipsius mulctae, non fisco prodesse jussa est, sed pauperibus erogari. Unde apostolica sedes discernet, si appellans episcopus bonam causam habebit, velut decrevit Sardicense concilium (can. 3): Si, inquiens, aliquis episcopus judicatus fuerit in aliqua causa, et putat se bonam causam habere, ut iterum concilium renovetur, si vobis placeat, sancti Petri apostoli memoriam honoremus, ut scribatur ab his qui causam examinarunt, Julio Romano episcopo: et si judicaverit renovandum esse judicium, renovetur, et det judices. Si autem probaverit talem esse causam, ut non refricentur ea quae acta sunt: quae decreverit, confirmata erunt. Et hinc in can. 4 et 7 ordo appellationis episcopi post episcopale judicium [Col. 0633D] ad apostolicam sedem describitur. Quem eodem modo exsequendum Innocentius, Bonifacius, et Leo in decretis suis ex eisdem sacris canonibus apertissime promulgaverunt. Unde et Gelasius scribit (epist. 11): Confidimus quod nullus jam veraciter Christianus ignoret uniuscujusque synodi constitutum, quod universalis Ecclesiae probavit assensus, nullam [al., non aliquam] magis exsequi sedem oportere [al., prae caeteris oportere], quam primam, quae et unamquamque synodum sua auctoritate confirmat, et continuata moderatione custodit, pro suo scilicet principatu, quem beatus Petrus apostolus Domini voce perceptum, Ecclesia nihilominus subsequente, et tenuit semper, [Col. 0634A] et retinet. Quam synodum Sardicensem apostolica sedes per Osium Cordubensem, et Gentium Capuensem, et Calepodium Neapolitanum episcopos, suos vicarios confirmavit: et Ecclesia nihilominus subsequente confirmatam tenuit semper, et retinet.



SENTENTIA DEPOSITIONIS HINCMARI LAUDUNENSIS Ab Hincmaro metropolitano Rhemensi in concilio Duziacensi pronuntiata.
(Apud Labb., Concil. tom. VIII.)

Hincmarus Rhemorum episcopus dixit: Nunquam vellem in eum me judicare oporteret; et utinam nec ordinare contigisset, de quo semper timui, quod [Col. 0634B] nunc video, postquam eum sibi saeculum rapuit, et ei frequenter scriptum praedixi: Qui mentis est durae, corruet in malum (Prov. XXVIII). Sed quia ipse sibi judicium ferri exegit: vestra unanimitas dicat, si ego pro praemissis causis eum judicavero, utrum vos illum mecum unanimiter judicabitis, an non? Et singillatim episcopis respondentibus, se illum una cum eo judicaturos, Hincmarus Rhemorum episcopus dixit: Et postquam ego judicio, secundum morem ecclesiasticum subscripsero, subscribetis mecum eidem judicio? Responderunt, quia quod cum eo judicaverint, se juxta morem ecclesiasticum fore subscripturos. Et tunc lectae sunt in synodo ab Adalgario diacono sententiae canonum, ita eo dicente: Sardicenses canones decreverunt (can. 3): [Col. 0634C] Ut si aliquis episcopus judicatus fuerit in aliqua causa, et putet se bonam causam habere, ut iterum concilium renovetur, si vobis placet sancti Petri memoriam honoremus, ut scribatur ab his qui causam examinarunt, Julio Romano episcopo, et si judicaverit renovandum esse judicium, renovetur, et det judices: si contra probaverit talem esse causam, ut non refricentur ea quae acta sunt; quae decreverit, confirmata erunt. Et Innocentius papa decrevit (epist. 1), ut Si majores causae in medio fuerint devolutae, ad sedem apostolicam, sicut synodus statuit, et vetus consuetudo [al., beata consuet.] exigit, post judicium episcopale referatur. Et Bonifacius papa dicit (epist. 2): Nos per omnes provincias litteras dirigemus, ne excusationem sibi [Col. 0634D] ignorationis jure Maximus obtendat, ut ad provinciam venire cogatur, et illic se constituto praesentare judicio. Quidquid autem vestra charitas de hac causa duxerit decernendum, cum ad nos relatum fuerit, nostra, ut condecet, necesse est auctoritate firmetur. Et S. Leo papa decrevit (epist. 87): Si quae, inquiens, aliae emerserint causae, quae ad statum Ecclesiarum, et ad concordiam pertineant sacerdotum, illic sub timore Domini volumus ventilentur; et de componendis atque compositis omnibus ad nos relatio plena mittatur: ut ea quae juxta Ecclesiarum morem juste et rationabiliter fuerint diffinita, nostra [al., mea] quoque sententia roborentur.

[Col. 0635A] Tunc Hincmarus metropolitanus Rhemorum episcopus legens, dixit: Hincmarus Rhemorum episcopus Hincmarum hactenus Ecclesiae Laudunensis episcopum evangelicae veritati, atque apostolicae auctoritati in pertinacia praesumptionis illicitae excommunicationis repugnatorem; et sanctorum canonum venerandorum conciliorum, et decretorum sedis apostolicae, ex eisdem sacris canonibus promulgatorum, transgressorem; et ecclesiastici ordinis ac regularis disciplinae in contemptu privilegii suae metropolis contra sacram Nicaenam synodum, contraque caetera sancta concilia, et decreta sedis apostolicae novum impugnatorem: veternosis faecibus corruptum, seditionis scilicet Chorae, ac post Nicaenae synodi constitutionem, quorumdam [Col. 0635B] subjectorum rebellionis contra potiores suos resuscitatorem; et contra ordinem ecclesiasticum ac regularem disciplinam professorem ac subscriptorem; necnon et canonicae professionis ac subscriptionis suae praevaricatorem; sacraeque Scripturae adulteratorem, et verborum catholicorum interversorem, et imposturatorem. Regiae siquidem subjectioni, et honorificentiae contra regulam apostolicam resultatorem; perjurum quoque, seditiosum, et rerum alienarum ac facultatum pervasorem, calumniatorem, ac injuriarum reum; et post tertiam vocationem a metropolitano suo ad synodum evocatum; itemque ab ipsa synodo per ter, ternis episcopis, ternisque presbyteris, ac ternis diaconibus iterum evocatum, in diutina contumacia sua pertinaciter [Col. 0635C] persistentem, et non resipiscentem; et ad objecta sibi regulariter respondere contemnentem. Per Dominum nostrum Jesum Christum, cujus evangelicae veritati, pertinaci praesumptione perniciosae excommunicationis repugnavit, judicio sancti Spiritus, qui locutus est in beatissimis apostolis, et apostolicae sedis pontificibus, quorum doctrinae, atque decretis causa suae injuriae crudeliter et contumaciter obviavit, secundum sacros sanctorum conciliorum canones Spiritu Dei conditos, et totius mundi reverentia consecratos, quibus saepe correptus, et non correctus, multoties resultavit: et ideo ipse contra se elicuit canonicam damnationis proferri sententiam: episcopali honore ac dignitate privatum judicio, et omni sacerdotali officio spoliatum [Col. 0635D] decerno: reservato per omnia juris privilegio domni et Patris nostri Adriani, apostolicae ac primae sedis papae: sicut sacri Sardicenses canones decreverunt, et ejusdem apostolicae sedis pontifices Innocentius, Bonifacius, Leo, ex eisdem sacris canonibus promulgaverunt.



EPISTOLA SYNODALIS AD ADRIANUM PAPAM Sub nomine concilii Duziacensis ab Hincmaro Rhemensi scripta.
(Apud Labb., ibid.)

Domino sanctissimo ac reverentissimo Patri Adriano, sanctae catholicae et apostolicae Romanae primae [Col. 0636A] sedis papae, Hincmarus, Harduicus, Remigius, Frotarius, Wlfadus, Bertulfus, Adalardus, Ansegisus, Franco, Hildegarius, Adventius, Gislebertus, Hodo, Rainelmus, Engenoldus, Joannes, Waltharius, Willebertus, Hildeboldus, Berardus, Ingilwinus, episcopi, qui cum diversarum ecclesiarum legatis, in synodum apud Duziacum Rhemensis parochiae, in nomine Christi convenimus.

Diutinis, ac multis, gravissimisque, atque frequentibus ab insolentiis Hincmari Laudunensis, vexationibus fatigati, quem nec metropolitanus suus, qui orphanum benigne illum nutrivit, in clericum totondit, litteris erudivit, per singulos gradus, electione cleri et plebis Laudunensis Ecclesiae, cum favore domni regis Caroli, ad apicem episcopatus provexit, [Col. 0636B] multifarie multisque modis et verbis, et scriptis commonitum, corrigere non potuit. Quem domni nostri regis Caroli benignitas multorum beneficiorum largitionibus, et castigationibus, ad episcopalem mansuetudinem, et gravitatem attrahere non praevaluit: et nec ipse, neque metropolitanus suus ad hoc eum compellere potuerunt, ut clericis ac laicis, quibus injuste fecerat, quod lex, et justitia dictabat, restitueret. Sed potius quicunque ad regem, vel ad metropolitanum suum se contra cum reclamavit, nequaquam cessavit, donec eos penitus exterminavit. Cui etiam synodales invectiones, ut a contumacia et levitate sua resipisceret, et bonum nomen, quod apostolica regula episcopum etiam ab his qui foris sunt, habere jubet (I Tim. III), morum probitate, et [Col. 0636C] ordinis sui religione obtinere, et bonorum operum exemplum demonstrare studeret, persuadere non potuerunt. Quem etiam humana verecundia a suis reprehensibilibus, et improbabilibus actibus, ut non vituperaretur ministerium nostrum extrahare nequiverunt. Quem vestrae postremo apostolicae epistolae, obtestationes, et commonitiones corrigere, et ad obedientiam debitam flectere non potuerunt.

Tandem quod non sine gemitu et cordis dolore dicimus, quoniam aliud medicamentum quo sanaretur, reperire nequivimus, ab ordine sacerdotali removimus: sicut in gestorum serie sanctitas vestra inveniet, quam per hunc fratrem, et venerabilem coepiscopum nostrum Actardum, qui nobiscum resedit [Col. 0636D] in synodo, auctoritati vestrae dirigimus. Quia diutius nec sibi commissa Ecclesia, quae sub eo veluti sub gravissimo fasce gemebat, illum portare; nec aliarum Ecclesiarum rectores, sine reprehensione insolentias ejus ferre; nec regiae dignitatis potestas, vel regni unanimitas, ejus inquietudinem ac dehonorationem sustinere valebat. De quibus quaedam, et juxta pluralitatem aliorum excessuum, in praefata gestorum serie pauca invenietis: quia et pro temporis brevitate, quoniam isdem Hincmarus constituta sibi die noluit venire ad synodum; et domnus rex cum quibusdam episcopis ad colloquium fratris sui, pro reconciliatione filiorum ejus, ad patrem illorum et fratrem suum festinare accelerabat; ne commota seditione carne propinquos inter se compugnantes [Col. 0637A] Christianorum parricidalis sanguis effunderetur [leg., effunderet]; et hac de causa ecclesiarum Dei res scinderetur, et sacerdotum ac servorum Dei facultates diriperentur, et pauperes depopularentur. Verum et ipsum Hincmarum ad hoc perducere multum laborantes non potuimus, ut secundum rationem et auctoritatem ad objecta sibi redderet rationem. Sed obstrependo clamoribus, et inconditis vocibus, ea quae verbis confitebatur, et in scriptis suis professus fuerat, iterum denegabat, et ea quae negaverat, iterum fatebatur.

Propterea praemissis [praetermissis] aliis, quae in gestorum serie invenietis, et quae in plurimis sui metropolitani epistolis, et quae in ipsius Hincmari scriptis habentur: intermissis etiam quamplurimis [Col. 0637B] plurimorum querelis, qui datis petitionibus in synodo adversus eum querebantur, tam de clericis et laicis ecclesiae suae, quam et de parochianis presbyteris, et liberis hominibus, non solum suae parochiae, verum et aliarum parochiarum. Intermissa nihilominus ratione de auro, et gemmis quamplurimis et pretiosis; et multis ac variis ornamentis ex auro et gemmis compositis, quibus Pardulus episcopus decessor illius altare sanctae Mariae Laudunensis Ecclesiae pulchre satis ornavit: quod iste defabricavit: et sicut ministeriales ipsius ecclesiae dicunt, inde umgas ad spatas, et balteos, et calcaria, atque ligaturas hosarum, quas hosobindas dicunt, fieri jussit; et suo fratri, et quibus sibi placuit dedit. Sed et de auro purissimo ex calice, quod praefatus decessor suus [Col. 0637C] eidem ecclesiae contulit. Necnon et de alio auro, verum et de argento ipsius ecclesiae; sed et de casulis pretiosis, quas dedit quibus sibi visum fuit. Necnon et de sacrato panno optimo ex altare sanctae Mariae, quem ad saeculares usus dedit: et alia plurima, quae ad rationem et judicationem mittere non concurrimus.

Sicut nec de seditionibus aliis, praeter eam de qua rex eum accusavit per scripturam, praesens praesentem in synodo: in quarum una ipse fuit, et veniens cum pluribus armatis hominibus, et permista vulgi multitudine, cum gladiis et fustibus ad mansum ubi mulier comitis regis, nomine Nortmanni, de partu more femineo jacebat, ejecit eam [Col. 0637D] inde, et omnia quae ibi habuit, aurum, argentum, vestimenta, pannos plurimos, annonam, vinum, et generis diversi ac sexus pecuniam, sine misso, vel litteris, aut verbo regis, in sua parochia, et missatico, illi per violentiam abstulit: sicut in petitione ipsius Nortmanni nobis porrecta in synodo continetur. In altera vero seditione quae ipsius jussione fuit concitata, sicut illi dicunt qui in ea fuerunt, unus homo fuit occisus. Nam quia domnus rex cuidam vassallo de Laudunensi episcopio, nomine Amalberto, cui beneficium reddere jussit, quod ab eo injuste tulerat, praecepit hominibus suis et familiae episcopii Laudunensis illuc ire cum armis et fustibus, et inde illum ejicere: sicut et factum est; et fugato eo, unus homo ibi fuit occisus.

[Col. 0638A] Sed et plura sunt alia, quae nobis longum est scribere: tantum de his quae in petitione domni regis contra eum in synodo data continentur, judicia terminavimus: reservato per omnia juris privilegio apostolicae sedis, ac vestro judicio: sicut sacri Sardicenses canones, et decreta sedis apostolicae pontificum, Innocentii, Bonifacii, et Leonis, ex eisdem sacris canonibus promulgata decernunt. Ea vero quae metropolitanus suus et jam in altera (Non exstat schedula oblata synodo apud Attiniacum), et nuper in ista synodo ad correctionem illius, quem per se non valebat corrigere, legenda obtulit, idcirco auctoritati vestrae dirigimus, ut expressius et certius, seu plenius, fastum et animi ejus duritiam, et irrevocabilem ipsius Hincmari pertinaciam cognoscatis; et [Col. 0638B] non praepropere, vel immutare, ac inconsulte, sed satis coacte nos in eum, ipso compellente, damnationis sententiam protulisse.

Unde obnixe precamur vestram auctoritatem, ut a tanto hujus incorrigibilis pestis taedio, nos etiam suo judicio, quem longius supportare nequivimus, liberet: secundum decreta Bonifacii et Leonis, ea quae juxta ecclesiasticum morem, prout intelleximus, non inimico animo, vel aliqua cupiditate, aut gratia depravati, juste et rationabiliter diffinivimus, vestra quoque sententia roborando. Et si forte, quod non putamus, visum vobis necessario fuerit, ut secundum Sardicences canones renovetis judicium, et detis judices, scribendo episcopis qui in finitimis et vicinis provinciis sunt, ut et ipsi diligenter omnino requirant, [Col. 0638C] et juxta fidem veritatis diffiniant. Vel si decreveritis mittere a latere vestro habentes auctoritatem vestram, qui cum episcopis judicent, eo in gradu adhuc non restituto, sicut sacri Sardicenses canones praecipiunt, non abnuimus. Licet, quantum possumus, redire ad laborem quo diu vexati sumus, refugere cupiamus: et ea quae propter verecundiam sacerdotalis reverentiae tegi potius, quam publicari optamus, si valuerimus, ad plurimorum notitiam deferri modis omnibus resultemus. Verumtamen quanta possumus devotionis humilitate deposcimus, ut etiam in hac causa nobis canonicam diffinitionem servetis. Videlicet ut si, quod non credimus, ea quae regulariter diffinivimus prout sacras regulas intelleximus, [Col. 0638D] vobis praesentaliter non placuerit vestra sententia roborare, non antea communione sacerdotali, a qua separatus est restituatur, antequam, secundum regulas et leges, in provincia, in qua causae gestae, et judicatae sunt, requirantur. Quia usque ad nostra tempora nulla Patrum diffinitione hoc Ecclesiis Gallicanis et Belgicis est derogatum: praesertim quia decreta Nicaena, sive inferioris gradus clericos, sive episcopos ipsos, ut Africanum scribit concilium, suis metropolitanis aptissime commiserunt. Sicut et S. Bonifacius exponit, scribens ad Hilarium Narbonensem episcopum (epist. 3): Convenit nos, inquit, paternarum sanctionum diligentes esse custodes. Nulli etenim videtur incognita synodi constitutio Nicaenae, quae [Col. 0639A] ita praecipit, ut eadem proprie verba ponamus. Per unamquamque provinciam jus metropolitanos singulos habere debere; nec cuiquam duas esse [al., posse esse] subjectas. Quod illi, quia aliter credendum non est, sancto Spiritu suggerente sibimet, censuerunt. Et paulo post: Quod idcirco dicimus, ut advertat charitas tua, adeo nos canonum praecepta servare, ut ita constitutio quoque nostra diffiniat, quatenus metropolitani sui unaquaeque provincia in omnibus rebus ordinationem semper exspectet. Prudentissi me enim sancti Patres nostri justissimeque viderunt, ut Africanum concilium ad Coelestinum papam scripsit [conc. Af. ep. ad Coelest.] Quicunque negotia in suis locis ubi orta sunt, finienda: nee unicuique provinciae gratiam sancti Spiritus defuturam, [Col. 0639B] qua aequitas a Christi sacerdotibus et prudenter videatur, et constantissime teneatur. Maxime autem cum diffinitione ac patrocinio sanctae et apostolicae sedis, secundum leges et Africae provinciae canones, illud ratum haberi posse ostendatur judicatum, ubi testium necessariae personae absque sexus, vel senectutis, seu infirmitatis, vel multorum aliorum excusatione impedimentorum, possunt adduci. Quoniam nemo nisi aut scriptura, aut testibus, legaliter ac regulariter potest convinci: sicut Hincmarus suis scriptis, ac subscriptionibus, et idoneis testibus est in synodo coram nobis convictus.

Quia ergo nos, quantum scimus et possumus, privilegium sanctae ac primae sedis Romanae, et conservare, et obaudire, et extollere cupimus, atque [Col. 0639C] satagimus, pro suo scilicet principatu, quem B. Petrus apostolus Domini voce perceptum, Ecclesia nihilominus subsequente et tenuit semper et retinet: servet vestra paternitas, et a Deo in prima sede constituta auctoritas, nobis, filiis et subjectis sibi episcopis ecclesiastica privilegia, a sacris canonibus, et vestris decessoribus, ac praedecessoribus conservata. Quatenus et apostolica sedes proprium vigorem retineat, et a se concessa aliis sua jura non minuat. Sicut B. Gregorius scribens ad Dominicum Carthaginensem episcopum [epist. 39.]: De ecclesiasticis, inquit, privilegiis quod vestra fraternitas scribit, hoc postposita dubitatione teneat, quia sicut nostra defendimus, ita singulis quibusque Ecclesiis sua jura servamus: nec cuilibet favente gratia, [Col. 0639D] ultra quam meretur impertior; nec ulli hoc quod sui juris est, ambitu stimulante derogabo [al. derogo]; sed fratres meos bonorare per omnia cupio, sicque studeo eos in honores subvehi [al., honore singulos subvehi], dummodo non sit, quod alteri jure ab altero possit opponi. Et ad Natalem Salonitanum episcopum: [indict. 10, ep. 37.] Quod vero dicitis vestris temporibus [al., nostris temporibus.] debere servari, quae a decessoribus quoque [al., a meis quoque decess.] tradita et custodita sunt: absit a me ne statuta majorum consacerdotibus meis in qualibet ecclesia infringam: quia mihi injuriam jacio, si fratrum meorum jura perturbo.

Et si forte, quod absit, cujuscunque suggestione [Col. 0640A] vel postulatione, apostolicae sedi subreptum fuerit, ut idem contemptor et conculcator sacrorum canonum in gradu restitutus, aut in nostras provincias ad audientiam remittatur, aut sine audientia in restitutione manere jubeatur, ut cum venia vestra dicamus, ulterius quod isdem ab ipsis ordinationis suae primordiis semper quaesivit, ut in nostris provinciis, nullius coercitionis respectu quidquid vellet, licenter agere posset, sciens nos de singulis Romam mittere non posse: usquequo iidem sancti Patres nostri, qui adhuc nobiscum in suis constitutionibus vivunt, et secundum tramitem sanctarum Scriturarum, traditionemque apostolorum, praeventi, ac inspirati gratia sancti Spiritus, de hujusmondi factis, quae insolens, et transgressor sacrarum legum, ac regularum [Col. 0640B] Laudunensis Hincmarus noscitur perpetrasse, certa praefixere judicia, cum domino inde judicaturi adveniant, de ipsius in episcopali cum ma . . . ordine perpetratis, ac perpetrandis excessibus, sicut hactenus actibus ejus conhibendo non communicavimus; ita in postmodum nulla de eo judicia decernemus, vel quamcunque proclamationem apud quemcunque faciemus. Vivat sibi sicut vuit, consolante nobis ac consulente Apostolo, qui dicit: Nolite communicare operibus infructuosis tenebrarum, magis et redarguite (Ephes. V.). Egimus enim de illo pro modulo nostro. Quia sicut B. Augustinis exponit, duobus modis nos non maculat malus, scilicet, si non consentiamus ejus operibus malis; et si ea redarguamus. Non consensimus quidem: imo et [Col. 0640C] ejus opera redarguimus; et quem corrigere non potuimus, judicatum a nobis Dei mediante sententia, diffinitionis vestrae judicio reservavimus: et sub gestorum serie, quae acta sunt per venerabilem episcopum nostrum Actardum, qui synodalibus diffinitionibus nostris interfuit, paternitati vestrae dirigimus [Locus corruptus]. Quod et de Rothado faceremus, si legatis nostris facultas transeundi Alpes in illis temporibus concederetur. Credite ergo fidei nostrae, quia non inimico animo, vel aliqua cupiditate, aut gratia depravati eum judicavimus: sed ipso multis et maximis, atque diutinis excessibus nos compellente: ac per hoc credite, juxta Sardicenses canones, posse sufficere, sicut regulariter negotio terminum imposuimus, nostrum judicium vestra roborante [Col. 0640D] sententia.

(Flodoard., l. III, c. 21.) Venerabilem denique fratrem, et coepiscopum nostrum Actardum, quem clerus et plebs metropolis Ecclesiae Turonensis, in eadem ecclesia baptizatum, tonsum, et nutritum, ac per singulos gradus ad ordinem episcopatus provectum, sibi incardinari deposcit: quemque vestra paternitas nobis incardinandum, etiam si locus eveniret in nostris regionibus in metropoli recommendavit, auctoritati vestrae remittimus. Quatenus illum in praefata metropoli, eo, si vobis placet, tenore archiepiscopum incardinetis, ut post decessum illius praefatae metropoli ecclesiae cleri ac plebis electione, sicut regulae sacrae praecipiunt, et vetus consuetudo [Col. 0641A] exigit, a suffraganeis et provincialibus episcopis ibidem metropolitanis ordinetur episcopus (Adrian., ep. 2 ad episc. synod. Suession.) Quem licet, juxta Antiochenos canones perfecto concilio, atque secundum apostolicas vestras litteras vacanti Ecclesiae incardinare possemus: quia tamen Turonensis Ecclesia ex antiquo metropolis, et beati Martini meritis famosissima et honorabilis semper exstitit, et praefatus frater noster Actardus venerabilis episcopus genio pallii [a 1Kb] a benignitate vestra est honoratus: rationabilius vidimus, ut petitione cleri ac plebis ipsius ecclesiae, et consensu nostrae unanimitatis, ac favore domni nostri Caroli regis gloriosi (Adrian., epist. 28, ad Carol.), ac vestra auctoritate eidem incardinetur Ecclesiae. Deus noster sanctitatem [Col. 0641B] vestram aevo longiore orantem pro nobis custodiat, domine reverentissime Pater in Domino. Data VIII Idus Septembr. praesentis quartae indictionis.



EPISTOLA HINCMARI RHEMENSIS AD ADRIANUM PAPAM.
(Apud Labbeum ubi supra.)

Domino sanctissimo et reverentissimo Patrum Patri Adriano, primae sedis apostolicae et universalis Ecclesiae papae, Hincmarus, nomine non merito Rhemorum episcopus, ac plebis Dei famulus.

Venerabilem fratrem, et coepiscopum nostrum [Col. 0641C] Actardum, sicut vestra dignatio exiguitati meae litteris suis praecepit (Adrian. epist. 4, ad Hincm.), in gremio dilectionis suscepi, et a paganis Nortmannis, necnon et a pseudochristianis Brittonibus de sua sede expulsum, consensu coepiscoporum Rhemensis provinciae, ac favore domni nostri Caroli regis gloriosi, in vacante ecclesia [Morinensi] dioeceseos nostrae locum sacrificandi, et episcopale ministerium peragendi concessi: et secundum Sardicenses canones (can. 3, 13, 21) immorandi licentiam dedi: et de rebus ac facultatibus ejusdem ecclesiae, larga benevolentia humanitatem exhiberi praecepi: usque dum aptus et conveniens sibi locus eveniret, ubi secundum praeceptionem vestram posset incardinari. [Col. 0641D] In qua vacante ecclesia dioeceseos nostrae secundum apostolicas litteras vestras, incardinari non potuit; quia res Ecclesiae Namnetensis a paganis residuae, longe ab Ecclesia Morinensi Rhemorum provinciae distant, et in duabus provinciis regulariter conscribi non poterat. Nunc autem quia clerus et plebs metropolis Ecclesiae Turonensis, in eadem ecclesia baptizatum, tonsum, et nutritum, ac per singulos gradus ad ordinem episcopatus provectum, sibi cum incardinari deposcit, quem vestra paternitas nobis incardinandum, etiam si locus eveniret in nostris regionibus in metropoli, commendavit, auctoritati vestrae remittimus: quatenus illum in praefata metropoli, [Col. 0642A] eo, si vobis placet, tenore archiepiscopum incardinetis, ut post decessum illius, praefatae metropoli ecclesiae, cleri et plebis electione, sicut regulae sacrae praecipiunt, et vetus consuetudo exigit, a suffraganeis et provincialibus episcopis, ibidem metropolitanus ordinetur episcopus. Quem licet juxta Antiochenos canones perfecto concilio, atque secundum apostolicas vestras litteras vacanti ecclesiae incardinare possemus: tamen quia Turonensis Ecclesia ex antiquo metropolis, et beati Martini meritis famosissima, et honorabilis semper exstitit; et praefatus frater noster Actardus venerabilis episcopus, genio pallii, a benignitate vestra est honoratus: rationabilius vidimus, ut petitione cleri ac plebis ipsius ecclesiae, et consensu nostrae unanimitatis, ac [Col. 0642B] favore domni nostri Caroli regis gloriosi, a vestra auctoritate eidem incardinetur ecclesiae.

De causa vero fratris Hincmari, sufficienter vobis gestorum series, quam per hunc venerabilem fratrem et coepiscopum nostrum Actardum, synodus in parochia Rhemensi nuper habita, vestrae auctoritati transmittit, plenam notitiam intimabit. Cui post omnia gesta, quae de illo gerenda fuere, cum aliis episcopis et confratribus nostris, apud domnum regem obtinuit [leg. videtur obtinui], ut quicunque de clero, vel de familia Laudunensis Ecclesiae cum illo pergere vellet, licentiam haberet. Quem utinam non vidissem, minime autem illum me ordinare in episcopum contigisset, per quem tantum scandalum in nostrarum provinciarum ecclesiis, et in regno in [Col. 0642C] quo degimus, sine ulla necessitate commotum, et diutino tempore hactenus est perduratum. Adeo ut non inconvenienter de eo dicere possem: Bonum erat ei, si natus non fuisset homo ille: qui pro eo ut ad episcopalem gradum provectus in religione proficeret, sub qua nutritus fuerat, pompas et illecebras saeculi coepit sequi, et familiaritates, ac contubernia saecularium delectari; de negotiis saecularibus sermocinationes frequentare; cupiditatem et avaritiam, non solum pecuniae, sed et altitudinis, ac turpis lucri emolumenta sectari; meas, et quorumcunque correptiones aspernanter et indignanter accipere, et in sensu ac sapientia sua confidere; sicut multi, proh dolor! in nostris regionibus sciunt. [Col. 0642D] Et ut alia plurima specialiter computare omittam, quae per plures annos in timore, et cordis dolore, de illius moribus et improbabilibus actibus, et etiam humana verecundia de insolentiis ejus sustinui: saepissime illum et verbis, et scriptis, familiariter et per me, et per communes familiares nostros corripiens, et ad recognitionem, vel correctionem adducere non valens; de his pauca commemorabo, quae ante quadriennium in pejus proficiens, et excrescens, cum virtute laborare coepit, ut caderet.

Coepit enim clericos et laicos, qui eum elegerant, per varias occasiones affligere; et ab eis, quae habebant, vel acquirere poterant, per diversa ingenia [Col. 0643A] subripere, et, ut dicam apertius, rapere: indeque illos de loco, in quo nutriti fuerant, exterminare, et alios pravae opinionis ex diversis provinciis recipere. Unde afflicti tam clerici, quam laici de sibi commissa ecclesia, coeperunt se reclamare ad domnum regem, et ad meam exiguitatem: pro quibus satis superque laboravi; sed aut parum, aut nihil profeci. Isdem autem pro reclamatione suorum hominum contra domnum regem commotus, de rebus a Nortmanno invasis, quas ipse regi sine meo ac coepiscoporum meorum consensu concesserat, ut eas Nortmanno beneficiaret, sicut et ipse in suis scriptis fatetur: misit illum apud vestram auctoritatem, me inscio, sine ulla necessitate accusare, per missum suum Celsanum. Et mandavit mihi, [Col. 0643B] quod domnus rex eum, et omne episcopium Laudunensis Ecclesiae, exceptis principali ecclesia, et episcopii domo, et claustro fratrum, proscripserit et confiscaverit, quia ipse saeculare judicium adire noluerit. Ego autem illi ut episcopo credens, scripsi inde domno regi plura, et minus caute, reprehendens illum de injusto judicio. Et quia non ita se res habebat, sicut idem Hincmarus mihi mandaverat, et postea ipse dixerat: assumpto eo mecum, veni ad domnum regem, et una cum coepiscopis nostris, sicut antea, et postea saepius egi, domnum regem ei placabilem feci. Postea vero sine mea conscientia, vel consensu, misit iterum ad vestram auctoritatem, non solum regem, sed et me accusare, sicut in sanctitatis vestrae litteris inveni. In quibus inter caetera continetur: Quare ministerio [Col. 0643C] juris episcopalis in regionibus istis abutar, et Hincmarus nepos, et aequivocus meus, venerabilis duntaxat episcopus, sicut audistis, non minima in ecclesia sua sustinet detrimenta: si me tepescente nullam potuit consolationem invenire. Unde jure vestrae auctoritati rescripsi (non exstat haec epist.), quod non est modo necesse repetere.

Sed ipse Hincmarus unde cautior et humilior esse debuerat, scilicet de mea intercessione, et domni regis benignitate, inde elatus in superbiam, et amarus animo effectus, non solum se non correxit, sed malis pejora semper adjecit. Et quia suis pravis actibus et improbabilibus moribus consentire non volui, et incaute suis mendaciis fidem accommodare [Col. 0643D] vitavi; imo et illum redarguere coepi: etiam contra me irremediabiliter se commovit; et plura et majora scandala et regi, et regno, et mihi, ac coepiscopis nostris, et ecclesiae suae tam clericis quam laicis semper accumulavit.

Et horum scandalorum, licet non apertis vocibus, scandalizati ab eo, ut audivi, me auctorem esse dicebant: quoniam eum scilicet nepotem meum episcopum ordinaveram. Non attendentes, quia non ut Judam electum praesenti justitia apostolum, et Saul regem postea reprobatum, de quo scriptum est: Erat vir electus et bonus, et non erat vir de filiis Israel melior illo (I Reg. IX). Deus omnia sciens ordinavit, et nihil culpae contraxit, quia peccare non [Col. 0644A] potuit: sed ut homo nesciens quod futurum erat, istum per improvidentiam ordinavi, et divini judicii non injusti minister exstiti: quia, sicut timeo, aliis peccatis meis hoc esse promerui. Quanquam et sancti apostoli cum B. Stephano, et aliis diaconibus, Nicolaum ordinaverint, nec tamen dictis et factis illius improbabilibus postea manifestis, per manuum suarum impositionem communicaverunt (Act. VI). Sicut nec Samuel culpam contraxit in ordinatione Saul: quem divina jussione a se ordinatum, et a Domino postea abjectum diutissime flevit, veluti sacra narrat historia (I Reg. XV). Quia autem dicebant quod nepotem meum episcopum ordinaverim, non attendebant quia et alii per me sunt episcopi ordinati, qui non sunt mihi carne propinqui: et quia [Col. 0644B] non impedit ad quemquam ordinandum carnis propinquitas, si ordinandus fuerit electus, et petitus secundum ecclesiasticas regulas. Nam et Dominum a quo, et per quem coepit episcopatus, carne sibi propinquos legimus ordinasse episcopos.

Sed licet in isto nepote meo egerim unde gemo, quia nescio qualiter de hoc, et de aliis meis factis terribilis in consiliis super filios hominum (Psal. LXV) in occulto suo judicio, qui posuit tenebras latibulum suum (Psal. XVII) disponet: scio tamen omnipotentem advocatum, et misericordem judicem, ante quem est omne desiderium meum, et gemitus meus non est absconditus (Psal. XXXVII). Consolatur enim me, quia recepi pro illo et per illum duplicia. Quoniam sicut sanctus dicit Gregorius: Quos plus [Col. 0644C] caeteris diligimus, cum ab eis adversa patimur, majorem dolorem mala nobis ingerunt, quam quae ab externis inferuntur: et plus in nobis ea tormenta saeviunt quae ab illis patimur, de quorum mentibus praesumebamus; quia cum damno corporis mala nos cruciant amissae charitatis. Hinc est enim quod de Juda traditore suo per psalmistam Dominus dicit: Et quidem si inimicus meus maledixisset mihi, sustinuissem utique; et si is qui oderat me, super me magna locutus fuisset, abscondissem me forsitan ab eo. Tu vero homo unanimis, dux meus, qui et notus meus, simul mecum dulces capiebas cibos: in domo Domini ambulavimus cum consensu (Psal. LIV). Et rursum: Homo pacis meae in quo sperabam, et qui edebat panes meos, magnificavit adversum me supplantationem [Col. 0644D] (Psal. XL). Ac si de traditore suo apertis vocibus dicat: transgressionem ejus tanto gravius pertuli, quanto hanc ab eo qui meus esse videbatur, sensi.

Cui multa et multipliciter ut se corrigeret, scripsi: quae si in unum corpus fuerint congregata, non puto minoris fore voluminis, quam quinque sunt libri Moysi. Et ideo ad scribendum illi me contuli, quia sufferre non poterat, quae illi a me dicebantur. Sed nec de ullo homine patienter aliquid potest audire, ut semper non ipse loquatur; nisi ea illi quis dixerit, quae in suo corde versantur. Contra quae etiam scripta ipse multa multipliciter, et irrationabiliter mihi rescripsit: nolens ea quae illi scribebam sic intelligere, sicut scripta erant: sed me, et ipsa scripta [Col. 0645A] reprehendere, et calumniari, atque refellere laborabat.

Per quae intelligens illum esse incorrigibilem, statui in corde meo, ulterius me apud illum non inaniter laboraturum: videns in eo impleri, quod de Domino psalmista dicit: Immissiones per angelos malos, viam fecit semitae irae suae (Psal. LXXVII). Cor, inquit Gregorius, Dominus prioribus meritis aggravatum, juste permittit etiam subsequentibus malignorum spirituum persuasionibus falli: quod dum digne in culpa trahitur, reatus jam in poena cumulatur. Unde et irae suae Domino viam facere, est in eos qui punire in se causas recte noluerunt, districte judicando dilatare: ut qui illuminati agere recta noluerunt, juste caecati adhuc faciant unde [Col. 0645B] amplius puniri mereantur. De quibus dicit Apostolus: Ut impleant peccata sua semper (I Thess. II). Et hinc voce angeli ad Joannem dicitur: Qui nocet, noceat adhuc; et qui in sordibus est, sordescat adhuc (Apoc. XXII). Et hinc David ait: Appone iniquitatem super iniquitatem eorum, et non intrent in justitia tua (Psal. LXVIII). Et hinc per Moysen dicitur: Nondum completa sunt peccata Amorrhaeorum (Gen. XV). Hinc per eumdem Moysen Dominus dicit: Ex vinea enim Sodomorum, vitis eorum; et propago eorum ex Gomorrha. Uva eorum uva fellis, et botrus amaritudinis ipsis. Furor draconum vinum eorum, et venenum aspidum insanabile. Nonne haec condita sunt apud me, et signata in thesauris meis? In die ultionis reddam eis (Deut. XXXII). Et quia multa eorum mala [Col. 0645C] narravit, tamen illico adjunxit. In tempore quo lapsus fuerit pes eorum (ibid.). Et atrocissima peccata illorum describuntur: et tamen ad ultionis diem adhuc subsequens lapsus adipiscitur, quo eorum culpae cumulentur. Habent jam quidem, unde feriri mereantur: sed sustinetur tamen adhuc peccatum crescens, ut peccantes possit acrior culpa cumulare. Jam meretur supplicium peccatum, et causa peccati: sed exspectatur adhuc, ut augmentum supplicii subroget peccatum et poena peccati. Quae in illo compleri videns, pro modulo meo sequi decrevi quod Dominus dicit: Non audivit populus meus vocem meam, et Israel non intendit mihi: et dimisi eos secundum desideria cordis eorum: ibunt in adinventionibus suis (Psal. LXXX). Et: Vocavi et renuistis, [Col. 0645D] et despexistis omne consilium meum, et increpationes meas neglexistis. Comedent igitur hujusmodi, fructus viae suae, suisque consiliis saturabuntur (Prov. I).

Et quia ipse Dominus dicit: Si oculus tuus dexter, vel manus tua dextera scandalizat te, projice ea abs te (Matth. V): et odire nos proximos nostros praecipit, adhuc autem et animam nostram (Luc. XIV). Unde beatus dicit Gregorius (homil. 37 in Evang.) quia amandus quilibet in hoc mundo nobis est adversarius: sed in via Dei contrarius non amandus est nobis, etiam proximus. Quia licet amandi sint proximi, et impendenda charitas omnibus, et propinquis [Col. 0646A] et extraneis; non tamen pro eadem charitate in Dei est amore flectendum. Quia pro affectu carnali, sicut nec vaccae quondam portantes arcam Bethsames, non declinant a recto itinere (I Reg. VI), qui arcam Dei portant in mente: cognoscentes quia compassio proximis, et rectitudo debetur vitiis. Quae idcirco vestrae sanctissimae auctoritati scribens, dolore cordis constrictus, de illo per vocem luctus emitto: ut sciatis, quanta non solum ego, sed et ecclesiae Cisalpinarum regionum, et rex, ac regnum nostrarum partium per illum hactenus sustinuerunt. Suggero enim paternitati vestrae, quia quandiu in hac mortali carne vixero, sicut metropolitanus cum episcopo rationem habere debet, quantum ex me est, nec de parochia, nec de quacunque causa, metropolitana [Col. 0646B] sollicitudine, cum illo ullam rationem habebo: quem diutius insolentem sufferre non valeo. Et tolerabilius mihi est, etiam corporaliter, oculum, aut manum, aut pedem abscisione amittere, quam cum illo, quem spe gaudens dilexi, et ea gemens diligo propter Deum, de suis insolentiis contentiones sine ulla utilitate conserere. Jam enim in multis, et per plures ab eo vexato, necesse est mihi, ut non rixas, sed quietem exquiram. Quatenus qui jam terminum meum exspecto, vel in eodem termino, per Dei misericordiam dicere possim: Nunc dimittis servum tuum, Domine, secundum verbum tuum in pace (Luc. I).

Caeterum vestrae paternitatis auctoritas nuper mihi litteras misit de presbytero parochiae nostrae, nomine [Col. 0646C] Trisingo, praecipiens ut plenariis scriptis remitterem vobis notitiam de causa ipsius. De quo sicut se rei veritas habet, vestrae auctoritati rescribo.

Quaedam libera femina, soror hominis nomine Livulfi, de ipsa villa in qua praefatus Trisingus presbyter fuerat ordinatus, accepit maritum fratrem ipsius Trisingi presbyteri: et hac familiaritate idem Trisingus coepit frequentare domum fratris sui. Et, sicut idem Livulfus, qui in ipsa villa manebat, et parochiani atque vicini ejusdem presbyteri dicebant, cum filia uxoris fratris sui, quam de altero marito susceperat, coepit concumbere. Et quadam die ipse presbyter, atque praefatus Livulfus perrexerunt ad castellum, quod Mosomus dicitur, et [Col. 0646D] inebriaverunt se in quadam taberna contra nostrum episcopale interdictum: qui presbyteris nostris in omnibus synodis interdicimus, ut sicut canones Africani diffiniunt (conc. Afric., c. 40): Clerici edendi, vel bibendi causa tabernas non ingrediantur, nisi peregrinationis necessitate compulsi. Et iste presbyter, gulae non peregrinationis necessitate, ad inebriandum se tabernam intravit: quia idem castellum non amplius quam quatuor milliaria a mansione ipsius presbyteri distat. Revertentes autem idem presbyter et Livulfus, ebrii, de praefato castello, coeperunt verbosare inter se [a 1Kb] , sicut ebrii [Col. 0647A] solent facere, et illorum verbosatio eo usque processit, ut de ipsa sua nepte improperaret presbytero; et e contra ipse presbyter opprobria quae invenire potuit, eidem Livulfo retulit. Idem autem Livulfus fuste, quem in manu portabat, bis percussit Trisingum presbyterum. Tunc ipse presbyter irruens super filium Livulfi, qui spatam ad collum portabat, extraxit eamdem spatam; et volens percutere eum per medium caput, ut illum occideret, levavit idem Livulfus manum contra spatam, et suscepit spatae ictum, et abscissi sunt illi duo digiti de eadem manu: et cadente illo de caballo, putavit presbyter illum esse mortuum, et saliens in caballum illius perrexit domum suam.

Ego vero per multos hoc audiens, vocavi eum ad [Col. 0647B] me, in praesentia clericorum ac comministrorum nostrorum, et interrogavi eum, ac veritatem. Qui de femina de qua reputabatur, negavit quod cum ea non concubuerit. De voluntate autem, quia eo ordine sicut praemisi, ipsum hominem occidere voluerit, confessus fuit: qui juxta vocem Joannis apostoli homicida convincitur. Ego autem, sicut beatus Augustinus de presbytero suae parochiae Xantippo primati suo scripsit, quae negavit, Deo dimisi; quae occultare permissus non est, judicavi; et eum ab officio sacerdotali removi, donec ad synodum comprovincialem veniret, et ibi cum certo episcoporum numero, sicut Carthaginenses praecipiunt canones (canon. Afric. c. 95; conc. Carthag. III, can. 8), causa ipsius certum finem acciperet. [Col. 0647C] Isdem autem, cum plures synodos in provincia nostra babuerimus, ad synodum postea nullam venit. Quem per annum et sex menses exspectavi, et pro se in synodo nihil sategit. Et decernentibus sacris canonibus (conc. Carthag. V, can. 12): ut quoties clerici convicti, et confessi in aliquo crimine, si forte causae adesse voluerint, et innocentiam suam asserere, intra annum excommunicationis hoc faciant. Si vero intra annum causam purgare contempserint, nulla eorum [Col. 0648A] vox postea penitus audiatur. Post annum et sex menses reclamantibus parochianis ecclesiae ipsius, in qua idem presbyter fuerat ordinatus, se non habere presbyterum (deest aliquid ad sensum): nam quia Romam perrexerit, ignoravi, donec post tres menses, quam in loco ejus fuit presbyter ordinatus, Roma veniens mihi litteras vestrae sanctitatis attulit.

In canonibus autem Africae provinciae concilii quarti capitulo 67, de seditionariis et usurariis, ne clerici fiant scriptum est ita (conc. Carth. IV, can. 66): Seditionarios nunquam ordinandos [al., ordin. clericos], vel injuriarum suarum ultores. Et si tales ordinandi non sunt, colligendum est, quid mereantur qui post ordinationem, admittere talia non formidant. Et antiqui Patrum canones in synodo, [Col. 0648B] cui plurimi metropolitani cum suis suffraganeis interfuerunt, decernente Antiocheno concilio perfectum illud esse concilium, ubi interfuerit metropolitanus antistes, manifesta sententia decreverunt (conc. Tolet. IV, can. 45. Habetur 23, q. 8, Clerici qui): ut clerici, qui in quacunque seditione arma volentes sumpserint reperti, amisso ordinis sui gradu in monasterio poenitentiae detrudantur. Et Zacharias papa Bonifacio episcopo Moguntino scripsit, ut episcopos, presbyteros, aut diaconos sanguinem Christianorum seu paganorum effudisse repertos, ab eisdem ecclesiasticis gradibus removeret. Et jam plusquam duo sunt anni, ex quo praefatus Trisingus suprascriptum Livulfum volens occidere, demembravit, quando hanc relationem, ut jussistis, vestrae [Col. 0648C] auctoritati transmitto. Et quia populus sine presbytero tandiu manere sine periculo dimitti non potest, vestra sapientia sufficientissime novit. Deus omnipotens sanctitatem vestram ad doctrinam et correctionem sanctae suae Ecclesiae in suo coepto servitio per annorum multa curricula conservare dignetur, domine sanctissime, et reverendissime Patrum Pater in Domino.




ANNO DOMINI DCCCLXXXII.
JOANNES VIII PONTIFEX ROMANUS.




[Col. 0647]
NOTITIA HISTORICA IN JOANNEM VIII. Auctore, ut creditur, PANDULFO Pisana.
(Apud Muratori, Rer. Ital. Script., tom. III, ex codice ms. Vaticano.)

[Col. 0647D] Joannes VIII, natione Romanus, ex patre Gundo, sedit annos decem, menses duos. Hic beatissimus pro utilitate omnium Ecclesiarum Dei, et praecipue pro Gallicanae Ecclesiae, Arelatem maritimali itinere deductus est; ubi Leo abbas in praesentia ejus veniens, contra Gisbertum [Baluz., t. VII Miscell., Gilbertum, hic et infra] Nemausensem episcopum [Col. 0648D] conquestus est. Monasterium enim sancti Petri in quo quiescit corpus beati Aegidii in finibus Gothiae in Valle Flaviana, quam vallem Flavius quondam rex beato Aegidio donaverat, et sanctus Aegidius exinde donationem integriter Romanae Ecclesiae et domno papae Benedicto fecerat, et ibi in veneratione apostolorum principum Petri et Pauli monasterium [Col. 0649A] aedificaverat, praefatus Gisbertus Nemausensis antistes praedictum monasterium quadam temeritate invadens, eidem Leoni abbati abstulerat. Deinde praeceptum ex rege Francorum exceperat, in quo nec firmitatem credens, Romanum pontificem adiit, super hoc auctoritatem furtim quasi de suis apostolicam exquisivit. Sed sanctae recordationis domnus Nicolaus papa, licet hujus fraudis esset ignarus, divino tamen Spiritu plenus, omnes de hoc legem quaerentes excusare sategit. Sed domnus Joannes papa cum munimentum chartarum ejusdem monasterii requireret, privilegium, quod Romae [id., quod Romanus] venerabilis papa Benedictus sancto Aegidio corporaliter tradiderat, ei oblatum est. Tunc domnus papa Joannes per Deusdedit ducem Ravennatem, advocatum suum, contra Gisbertum Nemausensem episcopum, ipsum monasterium quaesivit. Tunc ambarum partium advocatis per fidejussorem legatis, exsecutionem [id., exsecutore] duntaxat Gregorio scriniario, et Deusdedit agente, voluit idem [Col. 0649B] Gisbertus episcopus per praeceptum domni Nicolai piae memoriae ibi relectum, quod furtim quasi de suis ex apostolica sede fraudaverat, et per praeceptum quod ex quodam rege Francorum falsum exceperat, in quo nec ulla firmitas subsistebat, defendere. Sed domnus papa omnes episcopos et judices Romae, vel provinciales sub anathemate excommunicationis admonuit, de hoc rectam legem dicturos et facturos. Tunc Rostagnus Arelatensis archiepiscopus, et Aribertus [(a) 1Kb] Ebredunensis archiepiscopus, Waldbertus Portuensis episcopus, Paschalis Amerinus episcopus, Radbertus Valentiae episcopus, Litiduinus [Baluz., Lituinus] Massiliensis episcopus, Ictarius Vivariensis [Col. 0650A] episcopus, et alii episcopi provinciae et judices, Joannes dux, et Dativus [id., Daturus] Ravennae, Ardus, Adbertus, Guisalfredus, Arderardus, Godulfus [id., Gondalfus], et alii nonnulli provinciales judices, ut praeceptum lectum audierunt, mox cognoverunt apostolicam domni Nicolai censuram, excusare de hoc legem quaerentes. Et dixerunt per illud praeceptum hoc monasterium non posse defendi, judicantes statim ut praefatum monasterium Gisbertus episcopus domno papae redderet, et poenam invasionis sibi componeret. Tunc ipsum advocatum Deusdedit ducem Ravennatem domnus papa illuc transmisit, qui super hoc corporalem traditionem de omnibus rebus praedicti monasterii tam intus, quam extra a praefato Gisberto episcopo recepit. Deinde in Galliam transitum faciens anno Incarnationis Dominicae 879, XV Kalendas Septembris [(b) 1Kb] , indictione XI, anno pontificatus sui in sanctissima [id., sacratissima] sede beati Petri apostoli sexto, apud Trecas civitatem [Id., sexto, mense Augusto, [Col. 0650B] Trecas civitatem], in praesentia domni Ludovici serenissimi regis concilium permaximum celebravit [(c) 1Kb] . Hujus etiam temporibus floruit Anastasius Romanae Ecclesiae bibliothecarius, qui, tam Graeco quam Latino eloquio pollens, septimam universalem synodum de Graeco in Latinum transtulit. Transtulit etiam de Graeco in Latinum Hierarchiam Dionysii Areopagitae Athenarum episcopi, scriptam ad Timotheum episcopum Ephesi, et direxit Carolo imperatori filio Ludovico. Transtulit etiam de Graeco in Latinum Passionem sancti Petri Alexandrini archiepiscopi, et Passionem sancti Acacii, sociorumque ejus, et Vitam sancti Joannis Eleemosynarii.




[Col. 0649]
ALTERA DE JOANNE VIII NOTITIA.
(Ex Conciliis Mansi.)

[Col. 0649C] Joannes [(a) 3Kb] sedit annos decem, dies duos. Hic decreto suo statuit ut nulli ducum liceat quemlibet episcopum in praesentiam Romani praesulis introducere, [Col. 0650C] vel census ab eo ad sumptus publicos seu dona quaelibet exigere, sed nec coram laicis episcopum concessit. Clericos et sanctimoniales, pupillos et [Col. 0651A] viduas sub tutela episcoporum esse decrevit, et eos ad saecularia judicia trahi modis omnibus interdixit. Quemlibet autem ducem vel alium contra haec agentem, excommunicandum esse decrevit; perseverantem vero anathematis vinculo innodandum.

Idem inter caetera de decimis sacerdotibus dantis ita praecepit. Quas scilicet decimas unumquemque fidelem illi sacerdoti dare censuimus, in cujus parochia eum procul dubio constat sub episcopi proprii ditione [(a) 1Kb] , quia ad hoc recipiendum ab episcopo suo est constitutus, manere, et ideo nullum alterius dioeceseos sacerdotem aut Levitam alteri jure ea novum [(b) 1Kb] debita hujusmodi audire impudenter, vel temere quaerere, aut accipere damnationem vel donationem [(c) 1Kb] . Eum vero qui aliter [Col. 0652A] dare vel accipere praesumpserit, ecclesiastica communione tandiu judicamus manere privatum, donec secundum hoc nostrae apostolicae auctoritatis capitulum studuerit agere.

Hujus temporibus Ludovicus imperator, ab Adalgiso Beneventano duce constrictus, timore vitae, jurejurando firmavit, nunquam se Beneventi fines ultra intraturum, neque ex periculo injuriae tunc sibi illatae vindictam aliquando exacturum. Ab hoc autem juramento postmodum praedictus papa eum Romae absolvit auctoritate Dei et sancti Petri, affirmans nihil sibi obesse, quod ob mortis periculum evadendum coactus fecerat, nec sacramentum esse dicendum quod contra salutem reipublicae, quamvis cum multis exsecrationibus, fuerit prolatum.




[Col. 0651]
JOANNIS PAPAE VIII EPISTOLAE ET DECRETA ORDINE CHRONOLOGICO DIGESTA.
(Epistolas seu decreta quibus fontem unde hausimus non inscribimus, Conciliis Mansi ascribas.)





PHILIPPI JAFFE MONITUM.
(Regesta Pontificum Romanorum.)

Quanticunque merito habetur amplum et grande, quod superest, Registri Joannis VIII fragmentum, epistolas 308 comprehendens, dolendum tamen est, quod non meliore conditione ad nos pervenit. Incuria enim sive ipsius notarii, sive, ut probabilius est, eorum qui transcripserunt, non modo corruptae magnopere et truncatae haud paucae epistolae sunt, sed ne temporis quidem in iis disponendis ubique habita ratio est; quin etiam eo usque chronologiae quasi contemptio quaedam haud raro processit, ut in permultis iisque continuis litteris, quas plane manifesto ex interioribus indiciis apparet scriptas temporibus diversis fuisse, chronicis signis omnino abjectis eodem modo substitueretur: Data ut supra. Quae verba ab inepto quodam aetatis posterioris librariolo pro: Data et caetera, apposita putem, cum praesertim quo ex codice expressum Registrum est, eum undecimo demum saeculo confectum esse testetur Pertzius in Archiv fr ltere deutsche Geschichtskunde, V, 32. Sed quoquomodo sese res habeat, de epistolarum diebus nihil debuit usquam ex prava illa formula extricari.



I. AD ANNONEM FRISINGUENSIS ECCLESIAE EPISCOPUM. Fragm.---(Anno 873.) Ut Ecclesiae Romanae debitos redditus transmittat.
[Col. 0651B]

Efficaciam tuae fidelitatis circa sedem apostolicam, quam nimirum litteris tuis extuleras, operibus te approbare velle satis devotissime promittentem et gratanter accepimus et pro commendatione rerum Romanae Ecclesiae provisioni tuae, ut asseris, commissarum. Noveris itaque nuperrime nos litteras dilecto filio nostro Ludovico regi, sed et episcopis et comitibus Italici regni qui earum redditus nobis deferri salvos faciant, transmisisse, nihilque aliud superesse cognoscimus nisi ut aurum aliasque species [Col. 0651C] quas te collegisse fateris simul cum praeteritae indictionis qui minus fuerunt redditibus sub omni plenitudine nobis per totum Septembrem futurae VII [Col. 0652B] indictionis, aut per temetipsum deferas aut transmittas, sciens quia si hoc condicto tempore redditus nobis non venerint, nullius alterius nisi tuae morosae negligentiae specialiter imputandum. Precamur autem ut optimum organum cum artifice, qui hoc moderari et facere ad omnem modulationis efficaciam possit, ad instructionem musicae disciplinae nobis aut deferas, aut cum eisdem redditibus mittas, quatenus dum vile metallum beato Petro conferre festinas, ab eo aurea regni coelestis munera capessas.



II. AD WILIBERTUM COLONIENSEM ARCHIEPISCOPUM. Fragm.---(Anno 873.) Pallium, nisi post consuetam fidei professionem, dari non debet.

Optatum tibi pallium nunc conferre nequivimus, [Col. 0652C] quia fidei tuae paginam minus quam oporteat continere reperimus: cum videlicet in ea nullam sanctarum [Col. 0653A] universalium synodorum, in quibus fidei nostrae symbolum continetur, nec decretalium pontificum Romanorum constitutorum, secundum morem, feceris mentionem; sed nec illam propria subscriptione munieris, nec aliquem qui hanc jurejurando firmaret miseris.



III. AD LUDOVICUM II IMPERATOREM. Fragm.---(An. 874.) Asseruntur quaedam Ecclesiae Ravennatensi praedia.

Nam monasterium sanctae Mariae in Comaclo, quod Pomposia dicitur, et monasterium sancti Salvatoris in monte Feretri, aliudque monasterium quod vocatur sancto Probo, atque colonos in territorio Ferrariensi [Col. 0653B] et Adriensi et Gallicata et Fanventillam Ravennati archiepiscopo non abstulimus, sed ea monasteria et loca ab antecessoribus nostris possessa reperientes possedimus hactenusque jure proprio retinemus. Alia quoque loca et villas et praedia de quibus aliquam functionem per D jam annos Ecclesiae Ravennas recepit, volumus ut pristinam functionem et dationem eadem Ecclesia deinceps recipiat. Et quia eidem Ecclesiae alia loca nec tulimus nec occupari fecimus, habeat quae hactenus habuit absque praedictis locis, id est Gallicata et massa Faventilla, et absque praefatis monasteriis, quousque in praesentia nostra et ipsa loca quae sua esse putat, nostrae potius Ecclesiae lege et ratione pertinere omnimodis cognoscetis. Datum IV Kal. Febr., indictione [Col. 0653C] VII.



IV. AD ANSBERTUM ARCHIEPISCOPUM MEDIOLANENSEM. Fragm.---(Anno 874.)

Vir spectabilis Rudolphus nomine, imperatorius homo, nos nuper adierat, queritans et asseverans se uxorem suam nomine Bavam zelo pudoris fervente, obscenae suspicionis macula denotasse, ac sinistra crebrescente fama carnalis accusatione criminis impetisse. Qui cum hanc ad purgandum secundum legis propriae tenorem parentibus ejus et consanguineis tradidisset, ultra spatium anni fuerit sub criminalium reatu calumniarum retenta. Qua de re nos, aequitatis amore succensi, apostolica parentibus [Col. 0653D] ejus auctoritate praecipimus quatenus mediante mense Augusto praeteritae septimae indictionis sive purgatam, sive aliter eamdem feminam viro proprio reddidissent, haud dubium quin subituram si non saecularis legis, saltem ecclesiasticae pietatis medelam. Alioquin corporis et sanguinis Domini nostri Jesu Christi se noscent cum ea communione privandos, qui nec mundanarum vel divinarum legum censuram, nec apostolicae sedis reverentes decretum. Horum nihil, ut praedictus vir ad nos iterato veniens retulit et ipsius rei exitus innuit, agere curaverunt. Quamobrem in sacro communionis munere secundum quod illis intentando comminati fueramus, eos merito privaremus nisi alteram partem audiendam fore [Col. 0654A] judicaremus. Unde quia non esse justos mediatores oportet, unius autem mediator non est, eosdem vexare longius proficiscendo nolumus, sanctitati tuae super hujuscemodi controversiae circumstantia, vice nostra delegata hortamur, ut statuto et indicto tempore venerabiles Lintfridum Ficinensem, Paulum Placentinum antistites ad certum accersias, et uxore jam memorati Radulphi missis vestris et litteris advocata, quae legis sive mundanae sive divinae sunt, super utroque conjuge incunctanter exerceas, secundum praestitutam vobis sacerdotalis mensuram duntaxat officii. Quae si post vocationem vestram, quam tertiam esse post secundam nostram procul dubio constat, ad virum proprium, collata sibi legali et indubitabili se libertate purgandi, minime redire [Col. 0654B] delegerit, examenque sanctitatis vestrae subterfugiens declinaverit, a sacris et sanguinis Domini nostri Jesu Christi communione in idipsum una cum spiritu nostro convenientes, tam ipsam quam nequiter eam tuentes et defendentes consanguineos, quinimo fautores ejus et omnino communicatores, donec obediant, sequestrate.



V. AD LUDOVICUM REGEM GERMANIAE. (Anno 874.) Privilegia Romanae Ecclesiae non nisi centum annorum praescriptiones tolluntur.
(Apud Grat., Decr., caus. 16, q. 3, c. 17.)

Nemo de annorum numero resultandi sumat [Col. 0654C] fomentum, quia sanctae Romanae, cui Deo auctore servimus, Ecclesiae privilegia, quae in firma Petri stabilitatis petra suscepit, nullis temporibus angustantur, nullis regnorum portionibus praejudicantur. Sed venerandae Romanae leges, divinitus per ora piorum principum promulgatae, rerum ejus praescriptionem non nisi per centum annos admittunt.



VI. AD PAULUM EPISCOPUM. (Anno 874.) Commonitorium Paulo episcopo fungenti legatione in Germaniam et Pannoniam.

Non enim solum inter Italiam ac caeteras Hesperiae pronvincias, verum etiam intra totius Illyrici [Col. 0654D] fines consecrationes, ordinationes et dispositiones apostolica sedes antiquitus patrare consuevit. Porro si de annorum numero forte causatur sciat quia inter Christianos et eos qui sunt unius fidei numerus certus affixus est. Cum tamen ubi paganorum et incredulorum furor est in causa, quantalibet pertranseant tempora juri [non] praejudicant Ecclesiarum, quae corporalia nescientes arma, solum Dominum propugnatorem suum, quomodo ei placuerit misereri patientem, exspectant. Verum, si annorum prolixitas in talibus impedit, ergo Deus ipse reprehendendus, qui post quadringentos et triginta annos filios Israel de servitute Pharaonis e fornace ferrea liberavit, et qui hominum genus [Col. 0655A] post longa tempora de claustris inferni et daemonum potentia eripuit.



VII. AD LUDOVICUM IMPERATOREM. Fragm.---(An. 875.) Excommunicatur Rainaldus Castri Felicitatis episcopus.

Qualiter Rainaldus Castri Felicitatis episcopus super homicidio tam penes apostolicam quam penes imperatoriam sedem publico murmure fuerit denotatus, et Gregorio dilecto filio nomenclatore misso et apocrisiario sanctae sedis nostrae cum Gregorio illustri magistro militum ac vestiario sacri nostri patriarchii apud dilectissimam filiam nostram imperatricem [Col. 0655B] Augustam consistente, a matre perempti juvenis aliisque parentibus fuerit impetitus, et ad purificandum se a nobis per frequentes excommunicatorias epistolas accesserit Romam coactus, serenitati vestrae credimus manifestum. Sed quia idem Romam veniens purgationis suae tempus praeripuit, et indicta pro se synodo deputatum sibi a nobis locum, fraudulentus excedens more furis per Urbis se muros dejecit, et vera fuisse crimina, quae sibi illata sunt, indicium subterfugiens propalavit, hinc auctoritate Dei omnipotentis sanctorumque apostolorum principum et nostrae mediocritatis ab omni ecclesiastica simul et Christiana communione penitus sequestramus.



VIII. AD LUDOVICUM II IMPERATOREM. (Fragm.---An. 875.) Legis auctoritate dissolvitur quod contra eam fit.
(Apud Grat., Decr. 1, dist. 10, cap. 9.)
[Col. 0655C]

Vides, fili charissime, quia quod contra leges accipitur, per leges dissolvi meretur.



IX. AD NEAPOLITANOS, SALERNITANOS ET AMALPHITANOS. Fragm.---(An. 875.)

Conscientia vestrae in Christo dilectionis juste dijudicet, quantum Christo aversi sunt hi qui cum ejus infidelibus contra prohibitionem Pauli tanti apostoli pollutam foederis ineunt unitatem. Cum enim regis [Col. 0655D] rebellionibus quocunque participio conjunguntur, pariter majestatis criminibus obnoxii judicantur parique sententia condemnantur: quantum a corpore Christi probantur extranei, qui ejus hostibus foederati, membra ipsius tanto perniciosius lacerant, quanto vicinius Ecclesiae Dei colliminant? Item.

Quantum autem Deo sit exsecrabile cum impio foedera pangere, luculenter ex hoc deprehenditur, quod Josaphat rex Juda, qui tot de anteacta vita praeconiis extollitur, de Achab amicitiis increpatur, cum ei per Jehu prophetam dicitur: Impio praebes auxilium, et his qui oderunt Dominum amicitia jungeris. Et idcirco iram quidem Domini merebaris, sed bona opera inventa sunt in te eo quod abstuleris lucos [Col. 0656A] de terra Juda (II Par. XIX). Quantum praeterea sit Deo delectabile ab inimicorum Dei pace desistere, noster Psalmographus manifestat cum dicit: Nonne qui oderant te, Domine, oderam illos, et super inimicos tuos tabescebam? Perfecto odio oderam illos, inimici facti sunt mihi (Psal. CXXXVII). Ex quo, dilectissimi filii, patenter ostenditur quanto crimine cum pessimis pax tenetur, si propheta tantus hoc velut in hostiam Deo obtulit quod contra pravos pro Deo inimicitias excitavit. Hinc Levi tribus, assumptis gladiis per castrorum media transiens quia feriendis noluit peccatoribus parcere, Deo manus suas dicta est consecrasse: hinc Phinees peccantium civium gratiam spernens, coeuntes cum Madianitis perculit, et iram Dei iratus placavit.

[Col. 0656B] Quia fidelibus et mysterium Christianitatis scientibus loqui nos credimus, per sacrarum Scripturarum testimonia longius tendere devitamus, dilectioni vestrae Donatum venerabilem episcopum, cujus laus est in sancta octava synodo, et Eugenium religiosum presbyterum, dilectos filios et consiliarios nostros, ecce dirigimus.



X. AD CLERUM SALERNITANUM. (Anno 875.)

JOANNES VIII clero et ordini Salernitano.

De illis presbyteris qui tempore sanctissimi decessoris nostri domini papae Nicolai excommunicati sacrum ministerium contingere praesumpserint, [Col. 0656C] ipsi in se damnationis sicuti sancti canones statuunt, sententiam incurrerunt. Tamen quia miseratio apostolica veniam solet praestare correctis, ob multitudinem misericordiae illis hanc indulgentiam exhibemus, ut sancta communione saginati studeant tribus continuis annis per hebdomadam omni secunda et sexta feria, aut a vino, aut a cibo [cocto ut alibi legitur] penitus jejunare, et ultra lugenda nequaquam committere.



XI. Excommunicantur qui de morte Romani clerici suspecti erant. Fragm.---(An. 875.)

Qui de homicidio Romani religiosi clerici suspecti, a nobisque canonicae suae excommunicationis [Col. 0656D] intentione, mediante Junio praesentis octavae indictionis, vocati venire contempserunt, et ob hoc per nostras litteras secundo et tertio advocati, extremum vero per Joannem, Leonem episcopos omnimoda communione privati, quia apostolatus judicium hactenus subterfugisse et neque venisse neque misisse probantur: auctoritate sancti Spiritus anathematizatos esse decernimus quousque futuris Kalendis Octobribus, futurae nonae indictionis purificari canonice mereantur. Si autem neque tunc plenissimam nobis satisfactionem ostenderint, perpetuo anathemate teneantur innexi, ita ut quicunque amodo eis in cibo, potu vel oratione communicaverint, pari cum eis anathematis sententia colligentur.



XII. PRIVILEGIUM PRO MONASTERIO FULDENSI (Anno 875.) Monasterium Fuldense cum universis cellis, ecclesiis, decimis, curtibus, aliisque rebus ad idem pertinentibus exemptum ac liberum iterato declarat.
(Apud Schannat., Hist. dioecesis Fuldensis, pag. 238.)
[Col. 0657A]

JOANNES episcopus, servus servorum Dei, SIGAHARDO religioso abbati venerabilis monasterii Domini Salvatoris, et per te in eodem venerabili monasterio successoribus tuis abbatibus in perpetuum.

Quoniam semper sunt concedenda quae rationabilibus [Col. 0657B] congruunt desideriis, oportet ut devotioni conditoris piae constructionis auctoritas in privilegiis praestandis minime denegetur: igitur quia postulasti a nobis quatenus monasterium Salvatoris a sancto Bonifacio archiepiscopo constructum in loco qui vocatur Boconia erga ripam fluminis Fuldaha privilegii sedis apostolicae adminiculis decoretur ut sub jurisdictione sanctae nostrae cui Deo auctore deservimus Ecclesiae constitutum nullius alterius Ecclesiae jurisdictionibus submittatur; pro qua re piis desideriis faventes, hac nostra auctoritate id quod exposcitur effectui mancipamus, et ideo omnem cujuslibet Ecclesiae sacerdotem in praefato monasterio ditionem quamlibet habere aut auctoritatem praeter sedem apostolicam, prohibemus: insuper locum [Col. 0657C] Fuldensem cum omnibus cellis, ecclesiis, decimis, curtibus, ac cunctis rebus suis, tam eis quas moderno tempore tenet vel possidet, quam quae futuris temporibus in jure ipsius loci divina pietas augere voluerit privilegii nostri praeceptione firmamus: hoc vero deliberantes decernimus, ut congruis temporibus nostrae sollicitudini ecclesiasticae intimetur, qualiter religio monastica regulari habitu dirigatur, concordiaque convenienti ecclesiastico studio mancipetur, ne forte, quod absit, sub hujus privilegii obtentu, animus gressusque rectitudinis vestrae a norma justitiae aliquo modo retorqueatur, constituimus quoque per hujus decreti nostri paginam ut quicunque cujuslibet Ecclesiae praesul vel quacunque dignitate praedicta persona hanc nostri privilegii [Col. 0657D] chartam, quam auctoritate principis apostolorum firmamus temerare tentaverit, anathema sit, et iram Dei incurrens, a coetu omnium sanctorum extorris existat, et nihilominus praefati monasterii dignitas a nobis indulta perpetualiter inviolata permaneat, apostolica auctoritate subnixa. Scriptum per manum Pauli notarii, scriniarii sanctae Romanae Ecclesiae in mense Octobris, indictione VI. Bene valete. Datum V Non. Octobrias per manum Gregorii nomencimissi et apocrisiarii sanctae sedis apostolicae; regnante imperatore Domino Jesu Christo, anno pontificatus domini Joannis summi pontificis et universalis papae et episcopi primo, indict. sexta.



XIII. AD MONACHOS S. VEDASTI ATREBATENSIS. (Anno 875.) Confirmat omnia contenta in diplomate Caroli imperatoris.
[Col. 0658A]

JOANNES episcopus, servus servorum Dei, fratribus monasterii B. Vedasti, quod vocatur Nobiliacus, vel Atrebas, ubi ipse S. Vedastus confessor Christi corpore quiescit in perpetuum.

Si utilitatibus servorum Dei pie consuluimus locaque Christo dicata apostolicis fulsimus sanctionibus, quo divini cultus servitores, inibi Deo vacantes, a turbinibus, et variis tempestatibus saecularium muniantur excursibus, nihil hoc holocausto gratius Redemptori nostro credimus offerendum. [Col. 0658B] Qua de re luce clarius patet omnibus Ecclesiae filiis, quia charissimus filius noster Carolus rex, adiens limina beatissimorum apostolorum Petri et Pauli, honorifice a nobis exceptus, postquam solemniter vota regia persolvisset ad sepulcrum B. Petri, die nativitatis Domini, in ecclesia ipsius B. Petri apostolorum principis dignitatem imperialem per impositionem manuum nostrarum adeptus est. Dehinc non minus sincere quam devote a nobis expetiit ut B. Petri apostolorum principis, simulque apostolatus nostri auctoritate decerneremus privilegium Romanae atque apostolicae sedis astipulatione roboratum, fratribus jam dicti monasterii confessoris Christi Vedasti, per quod stabili jure ac sine perturbatione [Col. 0658C] possiderent claustrum ac praedictum monasterium et omne quod eis per suum praeceptum concesserat ac Gallicanorum episcoporum decreto muniri fecerat. Hujus rei gratia, quia eumdem Augustum divino contactum amore id fecisse perspeximus, gratanter ejus petitionibus assensum praebuimus, decernentes apostolica auctoritate ea quae hic inserta habentur inconvulsa manere. Ad matriculam scilicet ecclesiae Maisbodvillum, Bais, Senous, Herbodcisternam, Pomerias, Herlincurtem, et in Boninicurtem mansos, et cum Longobragium, Manium, Morsele, et Sceldogotheim, Juventiacum, et in Dominica curte mansum I et in Farreolo mansum I. Ad necessaria vero fratrum, victus scilicet et potus, medietatem vici [Col. 0658D] qui vocatur Hovavilla, et tabernam unam, Filciacum dominicam curtem, Theuludum, Bigartium, Hecnam-curtem, Bernevillam, Mediolanas, Puteas aquas, Angeli-curtem, vallis cum camba una, et duobus molendinis, Stagras Saltiacum, Atiamentarius, Mast, Marcheim, Seringe-him, precariam Emmonis, et Tangigarii. Ad cameram vero villas sitas in pago Batua, quae circumfluit Rhenus bicornis fluvius, his nominibus Rehxnam, Wulfrum, una cum capella ibidem posita, Rotheim super fluvium Versiam sitam. Item in altera Rotheim mansos VI, praeterea etiam ultra Rhenum praelibatum fluvium mansos numero XXXVI, pariter cum silvis appendentibus. Deinde in pago Atrebatensi [Col. 0659A] Athejas, Saltiacum, Liniacum, Campanias, et in Fontanido mansos III, et in Lambras mansum I, et alterum in Hadas, et tabernam I in vico monasterii. Ad portam Bernejam villam, et in Anzinio mansum I, cum molendino et in Enez mansos V, cum molendino et decimam omnis abbatiae. Ad hospitale pauperum in Daginvilla mansos VII, in Bonejam villam, et Lentsales mansos III et quintam partem omnis decimae. Ad domum vero infirmorum omne telonium ex mercato, et has villas quas pro remedio animae suae dedit vel reddidit S. Vedasto, Frontellicurte, Cilliacum, Lutosum montem, atque Tilgidum. Has ergo villas cum omnibus appenditiis, et redditibus et mancipiis, quemadmodum per praecepti paginam ordinata [Col. 0659B] sunt atque tradita, per nostri apostolatus auctoritatem sancimus, ut nulli mortalium liceat aliter ordinare, mutare, vel aliud quid quoquomodo exinde, vel parum agere, praeter quod a saepedicto filio nostro piissimo Augusto constitutum est; sed omnis ordinatio in arbitrio abbatis pendeat. Qui ergo ea quae sancta atque apostolica sedes stabilivit pro nihilo duxerit, temerarioque ausu avaritiae diabolicaeque cupiditatis instinctu qualitercunque violare tentaverit, si ex toto aut ex parte transgressor apparuerit, B. Petri apostolorum principis nostrique apostolatus auctoritate anathematis nexibus, ut fur et sacrilegus astrictus, atque ab unitate matris Ecclesiae et participatione corporis et sanguinis Christi sequestratus, [Col. 0659C] cum Juda traditore Domini nostri Jesu Christi, et diabolo ejusque atrocissimis pompis in tremendo die magni examinis sententiam damnationis accipiat. At qui his apostolicis constitutionibus sincero amore observator exstiterit, benedictionem et misericordiam a Domino Jesu Christo percipiat, et partem et societatem cum eis quorum nomina sunt scripta in libro vitae Agni a constitutione mundi. Amen.

Data per manus Anastasii primiscrinii anno primo imperii Caroli serenissimi Augusti, et post consulatum ejus anno I, indictione VIII.



XIV. AD CAROLOMANNUM [al., LUDOVICUM REGEM.] (Anno 875.) Quod Pannonica dioecesis deputata est privilegiis apostolicae sedis.
(Apud Timonem, Imago ant. Hung., pag. 164.)
[Col. 0659D]

JOANNES episcopus dilecto filio CAROLOMANNO glorioso regi.

Multis ac variis manifestisque prudentia tua poterit indiciis deprehendere, Pannonicam dioecesim ab olim apostolicae sedis fuisse privilegiis deputatam: [Col. 0660A] si apud excellentiam tuam justitia Dei locum, sicut decet, invenerit: Hoc enim synodalia gesta indicant; historiae conscriptae demonstrant. Verum quia a quibusdam hostilium turbationum simultatibus impedientibus, illuc ab apostolica sede non est diu directus antistes, hoc apud ignaros venit in dubium . . . . .



XV. AD EPISCOPOS GALLIAE ET GERMANIAE. (Anno 876.) Vices suas in Gallia et Germania committit Ansegiso archiepiscopo Senonensi.

JOANNES episcopus, servus servorum Dei, omnibus sanctissimis episcopis per Gallias et Germanias constitutis.

[Col. 0660B] Vestrae omnium innotescimus sanctitati quia pro alleviandis multiplicibus oneribus ecclesiasticis, quibus quotidie satis abundeque deprimimur quibus maxime super negotiis ex Galliarum et Germaniarum partibus nobis assidue destinatis arctamur, Ansegisum fratrem [a 1Kb] et coepiscopum nostrum Senonensis Ecclesiae praesulem, qui quoties utilitas ecclesiastica dictaverit, sive in vocanda synodo, sive in aliis negotiis exercendis per Gallias et Germanias vice nostra fruatur. Et volumus ut decreta sedis apostolicae per ipsum vobis manifesta efficiantur, et rursus quae gesta fuerint, ejus nobis relatione, si necesse fuerit, pandantur: ut majora negotia ac difficiliora quaeque suggestione ipsius a nobis disponenda et enucleanda quaerantur. Quapropter vos huic piae sanctioni omnimodis [Col. 0660C] intendentes, quae super hoc apostolica auctoritate decernimus unanimes admittite. Talem quippe illum agnovimus, talemque circa sedem apostolicam devotum et in commisso fidelem reperimus, ut merito ei talia committi posse ducamus: quin et his majora conferri debere illi sine cunctatione credamus, pro sua scilicet sanctitate, et fidei merito, atque divinitus sapientiae dono concesso. Optamus vos benere valere. Data IV Nonas Januarias, indictione IX. Recitata in synodo Pontigonensi.



XVI. BULLA JOANNIS PAPAE AD CONGREGATIONEM S. MEDARDI SUESSIONENSIS. (Anno 876.) Confirmatur partitio monachorum S. Medardi Suessionensis.
[Col. 0660D]

JOANNES episcopus, servus servorum Dei, venerandae congregationi religiosorum monachorum venerabilis monasterii sancti et confessoris Christi Medardi, necnon et beati martyris Christi Sebastiani in perpetuum.

Quoties illa a nobis tribui pro desiderio postulantis quae omni rationi incunctanter conveniunt, animo nos decet libenti concedere et pie petentibus impartiri suffragium. Igitur omnium Christi fidelium cognoscat [Col. 0661A] solertia quoniam dilectissimus filius noster Carolus imperator Augustus, beatorum Petri et Pauli apostolorum principum adiens limina, nobis mente devota suggessit quatenus eidem praedicto venerabili monasterio ad utilitatem et usum tam nominatorum monachorum, ibidem Domino servientium, per apostolatus nostri privilegium confirmaremus, et immobilia loca, quae idem Christianissimus Caesar, tam pro veneratione eorumdem sanctorum quamque pro mercedis suae augmento per regale praeceptum contulisse dignoscitur, quorum nomina inferius scripta leguntur, Berneium scilicet, Croviacum, Domno regium, Sodoleum, Berziacum una cum molendino, Berziso, mariziacos duos, atque spicarium et propter has Murocinetum, Cerniacum-vadum, sicut Hilduinus [Col. 0661B] anterior abbas ad suum tenuit dominicatum, superaddens in Murocincto mansum unum, Malcas etiam et piscinas super mare et Cubonimaci cultae terrae bonaria XXIV et Ruminiaco mansos quinque, et partem prati de loco Geigio, et mansos duos in villa, quae dicitur Lentegere-vicinium; decernens, ut camera vestimentorum monachorum habeat tres villas, Capram, Albiacum, et Solmam; et hospitalis nobilium accipiat nonam ex villis ipsius abbatiae secundum priscam consuetudinem, et habeat Cauciacum simul cum lignariis de Pivone: et hospitalis peregrinorum accipiat decimam, et habeat Hatoniscurtem. Thesaurarius autem et portarius, atque hospitalarius, necnon et camerarius intra octo dierum Dominicae nativitatis, et resurrectionis Dominicae [Col. 0661C] spatia, bis in anno plenariam refectionem habeant; insuper ex praefatis aliis villis terminum nativitatis dilecti filii sui Carolomanni plenariam refectionem habeant, et post ejus obitum diem nativitatis transferant in diem depositionis, similiter ex villa Bernoilo decrevit refectionem abundanter fieri eisdem monachis in anniversario Bertae amitae suae, et luminaria exhibeat ecclesiae sanctae Sophiae inferiori, et sanctae Trinitatis superiori, sicut in privilegio ejusdem pii augusti de his omnibus facto continetur: ut quidquid ab eodem illustrissimo Caesare tam de mobilibus, et immobilibus rebus, quam de thesauro collatum est, et in futuro conferetur, pro animae suae remediis firmum et inviolabile in perpetuum omnino consistat. Hujus rei gratia, quia [Col. 0661D] eumdem sublimem imperatorem divino amore contactum pia egisse confidimus, congruis suggestionibus ejus favere volentes, decernimus, stabilimus, et apostolica auctoritate omnimodis confirmamus cuncta superius dicta immobilia loca cum nobilibus, seu famulis utriusque sexus, una cum thesauro ad usum et utilitatem supradictorum monachorum, utpote idem praestantissimus imperator augustali praecepto eidem monasterio ob salutem animae suae concessit, vel concessurus erit. Statuimus autem sub divini judicii obtestatione, et anathematis interdicto, [Col. 0662A] ut nemini mortalium liceat quoquo modo aliquid dare de his omnibus a jure venerabilis nostri monasterii, vel utilitate monachorum auferre, alienare, subripere, aut per qualemcunque modum, vel argumentum subtrahere: sed omnia haec, et quae adhuc in thesauro ab ipso pio Caesare vel ab aliis Deum timentibus in jus, dominium, vel utilitatem nostri venerabilis monasterii ac monachorum ibidem morantium conferentur, perennibus consistat omnino temporibus. Si quis autem, quod nunquam optamus, contra hoc nostrae confirmationis praeceptum, aliter agere non formidans, aliquid inde alienare, minuere, subtrahere, vel temerario ausu mutare praesumpserit, aut aliter ordinare, praeter quod jam ordinatum est, tentaverit, vel in toto, [Col. 0662B] vel in parte transgressor apparuerit, Dei omnipotentis judicio sciat se esse anathematis vinculis innodatum, et cum Diabolo, et ejus atrocissimis pompis; atque cum Juda traditore Domini nostri Jesu Christi; et cum impiis omnibus portionem habeat, et a regno Dei alienus existat. Qui vero pio in omnibus intuitu verus observator, et curator exstiterit benedictionem, gratiam, et coelestem misericordiam, sive veniam delictorum suorum a justo judice Domino Deo nostro consequi mereatur. Scriptum per manum Benedicti notarii regionarii, et sacrosanctae Romanae ecclesiae in mense Januarii, indictione nona. Bene valete, Quarto nonas Januarii, per manum Anastasii bibliothecarii sanctae sedis apostolicae, anno Deo propitio pontificatus domini Joannis quarto, [Col. 0662C] imperatore domino piissimo perpetuo Augusto Carolo a Deo coronato magno imperatore anno primo, et post consulatum ejus anno primo, indictione nona.



XVII. AD HINCMARUM ARCHIEPISCOPUM RHEMENSEM. (Anno 876.) Ut in locum Hincmari ordinetur episcopus in Ecclesia Laudunensis.

JOANNES episcopus, servus servorum Dei, HINCMARO archiepiscopo Rhemensi.

Quamvis [a 1Kb] de sanctitatis tuae judicio nihil dubitassemus, quia tamen charissimus filius noster Carolus invictissimus imperator, a nobis diligentissime percunctatus, circumstantiam judicii a beatitudine tua coepiscopisque suis in Hincmarum dudum Laudunensem [Col. 0662D] episcopum prolati apostolatui nostro retulit, agnovimus justum fuisse omnino judicium. Neque enim tantus princeps nisi veritate fultum quidquam poterat affirmare. Unde nefas esse duximus ejus relationi non praebere incunctanter auditum. Noli ergo jam nunc Ecclesiam Laudunensem viduatam et sine regimine pastorali dimittere; sed indifferenter electum, et de Laudunensis Ecclesiae clero, virum idoneum, et in quo omnium vota consentiant, eidem Ecclesiae praefice prorsus episcopum. Cui electioni volumus etiam missum praefati piissimi imperatoris [Col. 0663A] interesse, ut sine saecularium strepitu omni latere talis eligatur, qui aptus sacris canonibus esse modis omnibus approbetur. Optamus sanctitatem tuam in Christo bene valere. Data est Romae Theodorico, jussu papae Joannis et domni Caroli novi imperatoris, per manus Anastasii bibliothecarii, in secretario ecclesiae sancti Petri, anno incarnationis Dominicae 876. Nonis Januarii, indictione IX. Et delata est ab eodem Theodorico in civitate Rhemis Hincmaro Rhemorum archiepiscopo, eodem anno et eadem indictione, V Idus Martii.



XVIII. AD ALDEFONSUM REGEM. (Anno 876.) Ovetensis Ecclesia Gallaeciae metropolitana efficitur.

[Col. 0663B] JOANNES episcopus, servus servorum Dei, ALDEFONSO regi Christianissimo, seu cunctis venerabilibus episcopis, abbatibus, vel orthodoxis Christianis.

Quia igitur in cura nos totius Christianitatis B. Petri apostolorum principis sempiterna providentia efficit successores, ea Domini nostri Jesu Christi constringimur adhortatione, qua beatum Petrum apostolum monuit, dicens quadam voce [vice privilegii]: Tu es Petrus, et super hanc petram aedificabo Ecclesiam meam, et tibi dabo claves regni coelorum, et reliqua (Matth. XVI). Hinc rursus imminente Domini nostri articulo gloriosae passionis, inquit: Ego pro te rogavi, ut non deficiat fides tua, et tu aliquando conversus confirma fratres tuos (Luc. XXII). Ideoque [Col. 0663C] quia vestrae notitiae fama per hos fratres limina apostolorum lustrantes, per Severum et Desiderium presbyteros [al. presbyterum et Synderedum] nobis miro odore bonitatis est revelata, paterna vos adhortatione commoneo, in coeptis bonis operibus, gratia duce, perseverare, quatenus copiosa vos beati Petri protectoris vestri et nostra protegat benedictio. Et quotiescunque, filii charissimi, ad nos venire quilibet vestrum aut transmittere voluerit, tota cordis exsultatione et animi gaudio de ultimis Gallaeciae finibus, cui vos praeter me Dominus rectores constituit, tanquam jure filios nostros vos colligimus: et ecclesiae Ovetensi, quam vestro consensu et assidua petitione metropolitanam constituimus, omnes vos subditos esse mandamus. Et concedimus etiam praedictae [Col. 0663D] sedi ut ea quae reges seu fideles [al. quilibet fidelis] juste obtulerunt, vel in futurum, Domino opitulante, contulerint, rata firma et inconcussa manere in perpetuum praecipimus. Hos quoque latores litterarum nostrarum omnes hortor ut habeatis commendatos. Bene valete.



XIX. [a 1Kb] AD EUMDEM. (Anno 876.) Monet ecclesiam sancti Jacobi consecrari.

JOANNES episcopus, servus servorum Dei, dilecto filio ALDEFONSO glorioso regi Gallaeciarum.

[Col. 0664A] Litteras devotionis vestrae suscipientes, quia devotum vos esse cognoscimus erga vestram sanctam Ecclesiam, gratias vobis multiplices referimus, Dominum exorantes ut vigor regni vestri abundet [al., abunde], de inimicis vestris victoriam vobis concedat. Nam nos, fili charissime, sicut petistis, sedulas preces Domino fundimus, ut regnum vestrum gubernet, vos salvos faciat, custodiat et protegat, et super inimicos vestros erigat: ecclesiam autem B. Jacobi ab Hispanis episcopis consecrari facite, et cum eis concilium celebrate. Et nos quidem, gloriose rex, sicuti vos, a paganis jam constringimur, die ac nocte cum illis bella committimus; sed omnipotens Deus dat [al., det] nobis de illis triumphum. Hujus rei gratia rogamus dilectionem vestram, et animum [Col. 0664B] [nimium] deprecamur, ut quia, ut diximus, valde a paganis opprimitur aliquantos utiles et optimos Mauriscos cum armis, quos Hispani cavallos Alpharaces vocant, ad nos dirigere non omittatis. Qualiter nos recipientes, Dominum collaudemus, vobis gratias referamus, et per eorum portatorem de benedictionibus S. Petri vos remuneremus. Bene vale, dilectissime fili et clarissime rex.



XX. AD EPISCOPOS ET COMITES IN REGNO CAROLI CONSTITUTOS. (Anno 876.) Laudat illos quod in fide constantes erga Carolum perstiterint; et de legatis, quos ad componenda dissidia mittebat in Galliam.

[Col. 0664C] Benedictus Deus et Pater Domini nostri Jesu Christi, qui vestrae sinceritatis fideique constantiam duriorem, ut ita dixerimus, adamante erga fidelitatem invictissimi principis domni Caroli spiritalis filii nostri semperque Augusti hactenus non indebite fecit persistere, et quanti caloris in vobis charitas vigeat, dono gratiae largitatis suae clarius demonstravit, quatenus notam faceret gentibus virtutem gloriae suae, et divitias bonitatis suae ad profectum fidelium et ad correctionem infidelium omnibus revelaret. Ostendistis enim, charissimi quantum sit erga pacis et concordiae cultum vestrae benevolentiae benignus affectus, et implestis opere quod ipse a vobis exigit Christus, dicens in Evangelio: Omnia quaecunque vultis ut faciant vobis homines, et vos facite [Col. 0664D] illis (Matth. VII); et Apostolus ait: Fides sine operibus mortua est (Jac. II). Unde noster apostolatus, immensae laetitiae repletus tripudio, primum quidem Deo omnipotenti sufficientes ac laudes debitas, quia nihil sine eo facere possumus, retulit, et vobis, qui studiose tanto imperatori fidem immaculatam servastis, multimodas gratiarum actiones agere dignisque vos efferre laudibus non omittit. Siquidem, dilectissimi, satis vobis prudenter consuluistis, quando aliis, quod flentes dicimus, vel sponte vel callide ac fraudulenter deceptis, vos, sicut diximus, fidei calore utentes, et Deum prae oculis habentes, noluistis iniquorum vel tyrannorum fascibus onerari vel maculari. [Col. 0665A] Quin potius restitistis, pravitatibus eorum non consensistis, et peccatis alienis minime communicastis. Idcirco libere dicere valebitis: Non adhaesit mihi cor pravum, quoniam nulla pars fidelis cum infideli, Christi ad Belial, justitiae ad iniquitatem, vel lucis ad tenebras. Ergo, quia ita est, state in fide, et viriliter agite, seniorique vestro domino imperatori fidem specialiter repromissam, sicut coepistis, inconvulsam servate, et in melius confortati ejusdem honori seu profectui providete; ac ne pro temporalibus aeterna, pro corporalibus spiritalia, pro terrenis coelestia gaudia amittatis, summopere decertate, scientes quia adjuvante illo qui dicit: Qui perseveraverit usque in finem, hic salvus erit (Matth. X), et posse vobis coelitus dabitur, et perseverantia [Col. 0665B] tribuetur: opeque summae divinitatis vestrum cor confortabitur, imo et ad omnes inimicorum insidias reprimendas confortabit Dominus mentes vestras in charitate et gratia, et tuebitur vos in saecula saeculorum: ut iterum atque iterum benedicatur Dominus et Pater Domini nostri Jesu Christi, et a nostro pontificatu, imo ab universis Christi fidelibus, vobis innumerae gratiae referantur. Porro, si qui adhuc, quod minime credimus, in aliquo laesi quicunque vestrum reperti fuerunt, hortamur ut resipiscant, et dignam emendationem se corrigendo exhibeant. Nam cujuscunque sit sublimitatis, dignitatis vel ordinis, qui cum praesentibus legatis nostris, Joanne videlicet et Joanne venerabilibus episcopis, dilectis quoque familiaribus nostris, quos voce nostra [Col. 0665C] illas in partes ad examinanda simulque diffinienda canonice sive legaliter quae hoc anno inter utrosque fratres emersere negotia, convenire in loco ab eis designato, eisque satisfacere humiliter detrectaverit, auctoritate Dei omnipotentis sanctorumque apostolorum principum Petri et Pauli, nostraeque mediocritatis, veniam sibi deinceps noverint denegari, nec amodo communionis nostrae futurum fore consortem, qui socius esse noluerit disciplinae. Optamus sanctitatem vel gloriam vestram in Christo bene valere. Data XIII Kalendas Martias, indictione IX. Recitata in synodo Pontigonensi.



XXI. AD EPISCOPOS QUI, A CAROLO DESCISCENTES, LUDOVICO REGI ADHAESERANT. (Anno 876.) Increpat eorum infidelitatem, monetque ut resipiscant, ac legatos a sede apostolica missos benigne suscipiant.
[Col. 0665D]

Relatione vera [a 1Kb] didicimus quod dilecto ac spiritali filio nostro Carolo gloriosissimo imperatore Augusto, seniore vestro, ad limina sanctorum apostolorum Petri et Pauli principum veniente, ubique ut Christianissimum decet Ecclesiae Christi patronum, vota [Col. 0666A] sua prisco jam tempore praeoptata Domino Deo humiliter exsolvente, Augustaleque diadema, sibi divinitus sine dubio collatum, per humilitatis nostrae ministerium accipiente, fratri ejus, Ludovico scilicet regi, si tamen rex jure dici debeat, qui mentis suae motus in abruptum impietatis cadentes non rexit, in regnum ipsius, collecta populi nefandi multitudine, intranti, et paganorum more Ecclesiam Dei, populum videlicet pretioso Christi cruore redemptum, in pace positum conturbanti, relictis vestris concivibus atque sodalibus, qui Deo et seniori suo fideles procul dubio esse videntur, haerere, atque cum eo adversus Dominum, gentem et populum vestrum, ab statu vestrae fidelitatis et promissione divinorum sacramentorum, contra sacri ministerii [Col. 0666B] vestri officium, et contra sponsionis ac fidei vestrae jusjurandum, arma eum hostibus elevare, pariterque nefanda et impia committere praesumpsistis. Heu, proh dolor! quare tantae iniquitatis scelus sponte committere, quare tantae infidelitatis malum mundo universo, sicut Judae Iscariotae, exsecrabile in exemplum ostendere non dubitastis? Quae gens hoc audiens vos non odiat? Quod regnum vos exosos fore non judicet? Quando etiam gentibus, quae Deum verum utique ignorant, tale committere nefas videtur incongruum. Quarum pro terrenis lucris vel minis eos, quos societate et unanimitate vestra defendere salvareque ut vosmet debuistis, appetere, et cum inimicis persequi non contempsistis? Cum dicente Domino: Majorem charitatem nemo habet, [Col. 0666C] quam ut animam suam ponat pro amicis suis (Joan. XV), in quo scilicet vos eam, quae per dilectionem operatur, charitatem, sine qua impossibile est placere Deo, in qua totam legem et prophetas pendere scimus, nullatenus constet habuisse, quin potius Cain fratricidam diu mente gessisse. Nonne lux mundi, et sal terrae, Veritate attestante, vos estis, qui verbis pariter et exemplis, quasi luminaria mundo lucere omnibus, atque insulsas hominum mentes sapientiae coelestis sale condire instantissime debetis? Nonne vos posuit Spiritus sanctus episcopos regere Ecclesiam Dei, quam acquisivit sanguine suo? Nonne magis vestrum erat docere populum, non autem in tam perversis rebus assensum praebere? Dolemus [Col. 0666D] itaque de vobis, quasi de membris corporis Christi, dicentes cum Propheta: Ventrem meum doleo, ventrem meum doleo, sensus cordis mei turbati sunt (Jer. IV); et iterum: Quis dabit capiti meo aquam, et oculis meis fontem lacrymarum, et plangam populum istum die ac nocte? (Jer. IX.) Quapropter monemus, hortamur, et saluti vestrae volentes pro affectu consulere, magnopere suademus ut resipiscentes, tantae iniquitatis auctore scelesto relicto, ad Deo dilectum imperatorem [Col. 0667A] seniorem vestrum Augustum toto animo fidelique voluntate reverti, ac deinceps ei fideliores existere omnibus modis procuretis. Nam vestrum erat pacem annuntiare his qui prope et his qui longe sunt, dicente Domino: Supra montem excelsum ascende tu qui Evangelizas Sion. Clama, ne cesses, quasi tuba exalta vocem tuam (Isa. XL); vestrumque erat annuntiare populo scelera et peccata sua, ne sanguis eorum de manu vestra a Domino requiratur, non, ut dictum est, sequi. Et ideo contaminati estis secundum Prophetam dicentem: Vae quia tacui, quia vir pollutus labiis ego sum, et in medio populi polluta labia habentis ego habito (Isa. VI); et communicantes pravis eorum sceleribus infructuosisque operibus, vos reprehensibiles [Col. 0667B] ostendistis. Tamen quia scimus procul dubio late patere viscera pietatis Dei, revertimini, et nolite de caetero jugum cum infidelibus ducere. Nolite amplius imitari eos, qui pacis sanctae foedera violant, unitatem dividunt, et in agro Dominico zizania superseminare ad propriam infelicitatem praesumunt. Revertimini et sectamini charismata meliora, nec iterum antiqui hostis versutiis pareatis; sed sicut Dei ministri, Domini praecepta sequentes, in omnibus cum jam dicto imperatore charissimo filio nostro perfecte stare satagite. Quia si cum praefato rege Ludovico vel aliquo filiorum ejus ad scandalum et regni perturbationem manere, aut eis aliquod adjutorium modo quolibet praebere tentaveritis, et non potius ad eumdem dilectum [Col. 0667C] filium nostrum Caesarem Augustum certissime redieritis, atque cum eo adversus ejus inimicos viribus totis fideliter non steteritis, scitote vos per auctoritatis nostrae legatos anathemati submittendos. Praesentes autem missos nostros, Joannem videlicet et Joannem venerabiles episcopos, dilectosque familiares nostros, benigne admittite, injunctam sibi legationem intelligenter audite, et efficaciter obaudite: ut in hoc quam vere sitis filii pacis cunctis detur intelligi, et neminem possit latere mortalium. Pro Christo enim, qui est pax nostra, legatione funguntur, cum procul dubio a sede apostolica pro pace mittuntur. Optamus vos in Christo nunc et semper bene valere. Recitata in synodo Pontigonensi.



XXII. AD EPISCOPOS IN REGNO LUDOVICI REGIS BAJOARIAE CONSTITUTOS. (Anno 876.) Arguit eos quod Ludovicum regem ab invadendo Caroli fratris absentis regno non cohibuerint, monetque ut legatis, quos ad examinanda inter utrosque negotia mittit, satisfacere studeant.
[Col. 0667D]

JOANNES episcopus, servus servorum Dei, omnibus reverentissimis et sanctissimis archiepiscopis et episcopis in regno Ludovici gloriosi regis Bajoariae constitutis.

Apostolicae moderationis ordinem sequimur, si, Ecclesiarum Dei sollicitudinem retinentes, pro domo [Col. 0668A] spiritalis Israelis murum correctionis opponimus, et concordantes animos, aut sub ecclesiasticae pacis unione complectimur, aut discordes ad concordiae gratiam revocamus, aut certe inter nos et illos qui apostatae angeli, zizanii scilicet seminatoris, fraudibus irretiti, sanctae sedi apostolicae concordare despiciunt, sartaginem ferream juxta Ezechielis prophetae magisterium collocamus (Ezech. IV). Reversurus enim ad Patrem Dominus pacis bonum discipulis attentius commendavit eamque quasi testamentum firmissimum futuris haeredibus dereliquit, dicens: Pacem meam do vobis, pacem relinquo vobis (Joan. XIV); et beatus apostolus Paulus ait: Solliciti servare unitatem spiritus in vinculo pacis, unum corpus, et unus spiritus, sicut vocati estis in una spe vocationis vestrae [Col. 0668B] (Ephes. IV); quia videlicet ad unam vocationis spem nequaquam pertingunt, si non ad eam cum proximis unita mente curratur. Quapropter sicut filii Dei qui ex testamento ejus sibi per apostolos derelicto pacem custodiunt, ita nimirum diaboli sunt filii qui pacem confundunt. Ille quippe ab initio mendax fuit, et in veritate non stetit, ejusque invidia, sicut scriptum est (Sap. II), mors introivit in orbem terrarum. Nam dum protoplastis invidens, deceptionis laqueum jam deceptus utique a semetipso composuit, mortis poculum mortalibus propinavit; et quos immortales obedientiae merito futuros noverat, inobedientiae venenis infecit, sicque in omnes homines mortis sententiam vitae hostis induxit. Denique eisdem laqueis, quibus protoplastos deceperat, adhuc [Col. 0668C] Adae filios jugulat, et odio suae ambitionis fraterna corda dissociat: ita ut quos unum patris femur tenuerat, jam Galliae omnes non capiant, fraternis provectibus frater invideat, et quem monitis apostolicis saepius etiam in durissimis casibus obsequentem sequi despexerat, hunc a sede apostolica sibi praelatum doleat, imo ut Cain fratris hostia, scilicet obedientia, stimulatus, contra fratrem frendens occurrat: fideles ejus fraudibus diversis inficiat, ad pejerandum terribilis Dei nomen impellat, pacem regni diuturno fratris studio radicatam corrumpere gestiat, et lactatus a peccatoribus suis duntaxat complicibus acquiescens, pedes suos ad malum currere faciat, madentibus adhuc campis Fontanicis, quos in juventute sua humano sanguine tinxerat, in [Col. 0668D] senectute decrepita, minarum et caedis spirans, ad fundendum Christianorum multorum sanguinem pro sua singulari ambitione discurrat. Et qui amore fratris a sede apostolica obedientiae suae merito benedictionem sperare suumque piis operibus propagare debuerat, alterius regnum pervicaciter sibi suis armis subjugare desiderat, scilicet ut quos armis acquirit, ditione possideat, et colla vetustae libertatis ingenua nova servitute prosternat. Quis hoc, dilectissimi nobis, nisi antiquus humani generis adversarius, inter tales ac tantos fratres, quos nos pari spiritus amore complectimur, per suos satellites operatur? qui dum bonorum provectibus invidet, in agro sanctae Dei Ecclesiae semper zizania [Col. 0669A] seminare contendit. Quis hoc, charissimi, nisi diabolus operatur? qui Caroli virtutibus ab ineuntis aetatis principiis invidens, ejusque religiosum propositum longius propagari pavescens, levibus primo jaculis, quanquam frequentibus, lacessivit: deinde adversitatibus multis, quasi durissimis arietibus stimulavit; fideles ejus frequentissime rebellare suasit, in procinctu contra Northmannos pro Ecclesiae Dei liberatione pugnanti, et inimicos crucis Christi usque ad ultimam deditionem constringere satagenti, senioris vestri utrinque animum ad invasionem relicti imperii suscitavit: ipsos familiares, ipsum postremo filium, ad ejus exstinctionem hostiliter provocavit. Et ne quandoque ad imperium, quod ei constat non humano collatum beneficio, licet [Col. 0669B] per nostrae mediocritatis ministerium, sed divino, pertingere potuisset, tota fraudulentiae suae virtute prohibuit, tota consilii sui versutia debellare contendit. Sed Deus omnipotens, cujus providentia per mutabilium rerum principes mundi latitudo gubernatur et regitur, hunc flagellis erudiri voluit, deprimi penitus, sicut vobis est cognitum, nunquam permisit. Et afflictiones sanctae suae Ecclesiae per eum specialiter, sicut divinitus revelatum fuerat, et nunc veraciter credimus, tandem aliquando revelare contendens, hunc, a decessoribus nostris, reverendae scilicet memoriae Nicolao et Adriano pontificibus, diu quidem desiderari voluit: tandem usque ad haec periculosissima tempora, quibus a Belial filiis pene tota vallatur Italia, misericorditer reservavit, [Col. 0669C] angelicis ductibus vias ejus per invia loca direxit, frustratis insidiis ei compositis liberavit, paludes lubricas equitabiles reddidit, vada profundorum fluminum multis saeculis incognita transmeabilia demonstravit: ei elementis contra naturam cedentibus diffidentium corda perterruit: non solum sine sanguine, verum etiam cum magnis honoribus, hinc inde gaudentibus populis, Italiam penetrare permisit, et per apostolicae sedis privilegium, cunctorum favoribus approbatum sceptris imperialibus sublimavit: ut qui per tot annos, communibus peccatis merentibus, pro defectibus sanctae Dei Ecclesiae diversis modis affligimur, per ejus sollicitudinis expertam prudentiam consolemur, per quem Gallicanarum Ecclesiarum status, et totius religionis [Col. 0669D] vigor illis in partibus plausibiliter refloruisse cognoscitur. Haec itaque hostis humani generis futura prospera praecavens, dilecti filii nostri Ludovici gloriosi regis vestri, si tamen filius dici meretur, qui apostolicae sedis monitis per antecessores nostros perque nos ipsos prolatis, semper inobedientissimus exstitit, si gloriosus dici debet, cui contra Christicolas bella geri placuit, nullos habitura triumphos, si rex dici potest, qui semetipsum regere noluit, quo minus contra fratris absentiam inglorius pugnavisset, animos incitavit, ut neque divinum timorem prae oculis retinens, neque imminens sibi judicium provectae senectutis agnoscens, neque sanguinis affinitatem fraternaque pacta perpendens; [Col. 0670A] sed neque Christianae religionis disciplinam custodiens: tam decessorum nostrorum scripta quam recentia nostra monita religiosorum principum, et quod est mirabilius, contra consuetudinem tyrannorum veterum, parvipendit, et indictum sibi a nobis tempus cum mediantibus nobis cum fratre jure pacisceretur, praeripiens, quantum in se fuit per vestram negligentiam sive condessensionis andaciam, fratris absentis regnum pervasit, ac per hoc totius ecclesiae Dei pulchritudinem maculavit, pacem corrupit, religionem fugavit, et ut cum Terentio compendiose dicamus, dum in alieno bonorum extortor et legum contortor apparuit, cunctis criminibus licentiam relaxavit. Nos etenim, quamvis illum, quem interim filiolitatis amore complectimur, [Col. 0670B] oppido reprehensibilem non negemus, vos tamen multo reprehensibiliores agnoscimus, qui in illis partibus sacerdotali magisterio praediti, et apostolatus nostri recentibus monitis instituti, dum ex officio vestro restitisse libere nunquam videmini, procul dubio consensisse probamini, et vos qui pastores dicimini, gregem vobis creditum quia non retraxistis, utique ad praecipitium provocastis. Et ubi est, quaesumus, quod vicem Christi in Ecclesia fungimur, si pro Christo contra insolentiam principum non luctamur; praesertim cum secundum Apostolum non sit nobis colluctatio adversus carnem et sanguinem, sed adversus principes et potestates (Ephes. VI). Ubi est quod episcopi dicimur, si de sublimibus ecclesiasticae discretionis speculis gladium [Col. 0670C] venientem non cernimus, cernentes ut devitetur annuntiare diffugimus? Enimvero sacerdotes non ad gratiam, sed ad pompam immerito dici cognoscimur, si quos docere debuimus sequi contendimus, si quos corrigere debuimus, saltem verbis pastoralibus non terremus. Hinc Dominus per Isaiam prophetam sacerdotum taciturnitates increpat dicens Canes muti, non valentes latrare (Isa. LVI). Hinc per Ezechielem sacerdotum negligentias arguit dicens: Non ascendistis ex adverso, neque opposuistis murum pro domo Israel, ut staretis in praelio in die Domini (Ezech. XIII). Ex adverso quippe ascendere est, pro defensione gregis libera voce hujus mundi potestatibus contraire; et in die Domini in praelio stare est pravis decertantibus ex justitiae amore resistere. [Col. 0670D] Quod rursum per eumdem prophetam deterret inquiens: Si non annuntiaveris iniquo iniquitatem suam, sanguinem ejus de manu tua requiram (Ezech. XXXIII). Quid ad haec dicemus, fratres? Forsitan ideo vos excusabiles creditis, quia regem non arguendum dicitis, sed monendum. Ad haec apostolica tuba respondet: Obedire oportet Deo magis quam hominibus (Act. V); et Paulus Timotheo: Argue, obsecra, increpa in omni patientia et doctrina (II Tim. IV). Item Tito: Divitibus hujus saeculi praecipe non superbe sapere, neque sperare in incerto divitiarum suarum (I Tim. VI). Aut persecutionem quamlibet praecavistis. Sed a Domino jussum est ita: Cum vos persecuti fuerint in una civitate, fugite in aliam [Col. 0671A] (Matth. X). Aut mortem, quae cunctis ultima poena est, timuistis. Sed idem Redemptor noster in Evangelio nos hortatus est dicens: Nolite timere eos qui occidunt corpus, animam autem non possunt occidere (ibid.).

Verum quia nihil horum, quia nec inferendum vobis ab aliquo fuerat, timuistis, restat procul dubio quia non solum secundum prohibitionem sedis apostolicae compatriotas vestros ab invasione regni alterius sacerdotaliter non vetuistis, imo cupiditati eorum vestri favoris conniventiam sociantes, quasi pulvillos sub cubito eorum manuum consuistis, et illud Vae vobis propheticum maturastis, quo dicitur: Vae his qui consuunt pulvillos sub omni cubito manus, et faciunt cervicalia sub capite universae aetatis ad capiendas [Col. 0671B] animas (Ezech. XIII). Quasi enim pulvillo cubitus, vel cervicalibus caput jacentis excipitur, dum correctionis duritia peccanti subtrahitur, eique mollities favoris adhibetur, ut in errore molliter jaceat, quem nulla contradictionis asperitas pulsat. Sed haec rectores qui semetipsos diligunt, his procul dubio, juxta quod beatus praedecessor noster Gregorius meminit, exhibent, a quibus se minus posse studio gloriae temporalis timent. Quid igitur, fratres, si tamen adhuc fratres dici meremini, qui sedis apostolicae salubria monita contemnentes pro Christo legatione functi non estis, vobis agendum est, nisi ut tandem aliquando cum sancta sede apostotlica sentientes, tam dilectum filium nostrum Ludovicum regem vestrum, quem paternis affectibus adhuc complectendum [Col. 0671C] decernimus, quam cunctos illius regni subditos, voce libera moneatis, et ab invasione sive oppressione imperii dilecti filii nostri Caroli semper Augusti penitus compescatis? nunquamque de reliquo, sive blandimentis, sive terroribus, consensum quemlibet favoremve praestetis ad funestum praelium conferendum, et Christianorum sanguinem profundendum, si non vultis, amissis sacerdotalibus infulis, ab apostolica communione praesentialiter sequestrari, et perpetuis anathematis vinculis, quod nunquam cupimus, obligari? Nam cujuscunque sit gradus, ordinis, sublimitatis, sive professionis, qui cum praesentibus legatis nostris, Joanne Siculensi, itemque Joanne Tuscanensi, venerabilibus episcopis, quos vice nostra [forte deest mittimus, [Col. 0671D] HARD.] illas in partes ad examinanda simulque diffinienda canonice sive legaliter, quae hoc anno inter utrosque emersere, negotia, convenire in loco ab eis designato, eisque satisfacere humiliter detrectaverit, auctoritate Dei omnipotentis sanctorumque apostolorum Petri et Pauli, nostraeque mediocritatis, veniam sibi deinceps noverit denegari; nec amodo communionis nostrae, ut verbis sanctissimi nostri praedecessoris utamur, futurum esse consortem, quisquis esse noluerit disciplinae. Optamus sanctitatem vestram sedis apostolicae monitis obsequentem semper in Christo bene valere. Recitata in synodo Pontigonensi.



XXIII. AD COMITES IN REGNO LUDOVICI REGIS BAJOARLAE CONSTITUTOS. (Anno 876). Arguit eos quod Caroli regnum pervadere tentarint; monetque ut Ludovicum regem ab ea mente revocent, et ut legatis, quos mittit, satisfacere non detrectent.
[Col. 0672A]

JOANNES episcopus, servus servorum Dei, omnibus gloriosis comitibus in regno Ludovici regis Bajoariae constitutis.

Ministerii nostri est universalis Ecclesiae Dei sollicitudinem, secundum beati Pauli apostoli sententiam, circumferre, et quid in qualibet mundi parte congruat, sive non congruat, censoria gravitate depromere, [Col. 0672B] quatenus oves Dominicae, quae vocem pastoralis nostrae sollicitudinis cognoscentes, pastorum principem humiliter audiunt, in ovile Dominum recognitae collocentur, et oves morbidae, quae pervicaciter negligunt, ab ovili Dominico, ne sanas vicini pecoris contagio laedant, quia nimirum multa corporibus transitione nocent per apostolicae auctoritatis ministerium repellantur. Scriptum quippe est: Si separaveris carum a vili, quasi os meum eris (Jer. XV); et iterum: Auferte malum de medio vestri; et Dominus Evangelio praecipit ut si oculus, pes, vel manus scandalum nobis generat, abscindatur atque projiciatur (Matth. IX); et illud post alia: Si Ecclesiam non audierit, sic sicut ethnicus et publicanus (Matth. XVIII). Item apostolus: Si quis non obedierit verbo nostro [Col. 0672C] per epistolam, hunc notate, et non commisceamini cum illo (II Thess. III). Quibus testimoniis evidentissime provocamur, ut vos, quos contemptis apostolicae sedis epistolis, regnum dilecti filii nostri Caroli Christianissimi imperatoris contra interdictum nostrum, imo contra Dei omnipotentis timorem, pervadere, sicut audivimus, pacemque sanctae Dei Ecclesiae corrumpere tentavistis, a corpore totius ejusdem Ecclesiae, quam per antecessores nostros perque nosmetipsos, vos suis epistolis commonentem audire hactenus noluistis, sequestrari praesentialiter debeatis. Sed quoniam sanctae sedis apostolicae miseratio vos interim filiorum dilectione complectitur, et dissimulare peccata vestra magis quam punire velle cognoscitur, has iterum charitati vestrae sanctae Dei [Col. 0672D] Ecclesiae litteras destinamus, hortantesque instamus ut divini judicii memores, et fraterni foederis recordantes, imminentemque vestrae vocationis diem ultimum praecaventes, fraudem diabolicam, per quam mors introivit in orbem terrarum, effugiatis; discordiam, quae nutrix est cunctorum criminum quasi venenum pestiferum declinetis: ne similes ei efficiamini, de quo Salomon ait: Homo apostata, vir inutilis, graditur ore perverso, annuit oculis, terit pede, digito loquitur, pravo corde machinatur malum, et in omni tempore jurgia seminat (Prov. V). Pacem et sanctimoniam, sine qua nemo videbit Deum, diligatis: quoniam sicut pacifici sunt a Domino non solum beati, sed etiam filii Dei vocati, ita Satanae [Col. 0673A] sunt filii, qui pacem confundunt. Nam discordes tandiu nullum boni operis Deo sacrificium immolant, quandiu a proximorum charitate discordant. Unde per Matthaeum praecipitur: Si offers munus tuum ad altare, et ibi recordatus fueris quia frater tuus habet aliquid adversum te, relinque munus tuum ante altare, et vade prius reconciliari fratri tuo, et tunc veniens offer munus tuum (Matth. V). In qua Dominica praeceptione pensandum est, quorum hostia respuitur, quam intolerabilis culpa monstratur. Cum enim mala praeterita bonis operibus diluuntur, pensare debetis, o prudentissimi comites, quanta sunt mala, discordiae, quae nisi exstincta fuerint, bonum sacrificii subsequi non permittunt. Quis itaque, dilectissimi, vos ad tantae discordiae crimina nisi antiquus humani [Col. 0673B] generis adversarius, provocavit? qui ex angelo factus aposta bonae messi semper zizania superseminare laborat. De cujus aviditate per apostolum dicitur: Adversarius vester diabolus tanquam leo rugiens circuit, quaerens quem devoret: cui resistite fortes in fide (I Petr. VI). Et certe fides sine operibus mortua est (Jac. II); et beatus Paulus, collatis multis virtutibus, charitatem, quae multitudinem peccatorum operit, praetuli dicens: Sive prophetiae evacuabuntur, sive linguae cessabunt, sive scientia destruetur (I Cor. XIII); et infra: Nunc autem manent fides, spes, charitas; tria haec, major autem his est charitas (ibid.). Unde bene per Joannem dicitur: Deus charitas est, et qui manet in charitate, in Deo manet, et Deus in eo (II Joan. IV). Constat ergo quia qui [Col. 0673C] in Deo non manet, in diabolo manet, cujus membra sunt omnes qui jurgia seminant, et ecclesiasticam disciplinam recusant, quibus veraciter dicitur: Vos ex patre diabolo estis (Joan. VIII). Qui videlicet Caroli virtutibus ab ineuntis aetatis principiis invidens, ejusque religiosum propositum longius propagari pavescens, multis adversitatibus lacessivit, fideles ejus frequentissime rebellare suasit; in bello contra Northmannos pro Ecclesiae Dei liberatione pugnanti, eosque usque ad ultimam deditionem compellere satagenti, senioris vestri, parentum quoque, sive vestrum animum ad invasionem relicti ejus imperii, sicut et modo fecisse dignoscitur, suscitavit. Ipsos familiares, ipsum postremo filium, ad ejus exterminium hostiliter provocavit: et ne quando ad imperium, quod [Col. 0673D] ei constat non humano collatum beneficio, licet per nostrae mediocritatis ministerium, sed divino, pertingere potuisset, tota fraudulentiae suae virtute prohibuit, tota consilii sui versutia debellare certavit. Sed Deus omnipotens, cujus providentia per mutabilium rerum principes totius mundi latitudo gubernatur et regitur, hunc flagellis erudiri frequentibus voluit; deprimi penitus, sicut a vobis crebro probatum est, nunquam permisit, ut scilicet futurus imperator in regni potestate disceret, quantum timere Dominum in prosperis, quantum in adversis Deo confidere debuisset. Et quidem reprehensibilis esset, si metas sui regni ingrediens fines alterius usurpasset, si fideles alterius sollicitans, ad perjurium, sicut [Col. 0674A] vos fecisse probamin., compulisset, si pacem regni, sicut vos facitis, temerasset. Nunc vero, cum divinitus praescitus et praedestinatus, non a semetipso, sed ab Ecclesiae Dei filiis invitatus advenerit, sine sanguine sola sua benevolentia hujus Italiae fortissimos sibi duces devinxerit, angelico munere vias suas per invia loca directas inspexerit, frustratis insidiis ei compositis divinitus liberatum se senserit, paludes invias sibi pervias factas invenerit, vada profundorum fluminum, velut alter dux Israeliticus, exercitibus suis pene sicca repererit, miramur et obstupescimus, cur eum a Domino praelatum non intelligitis vos, qui sensibiles estis, quem elementa insensibilia sensisse videntur. Miramur et obstupescimus, cur parricidalia contra eum arma sustollitis, [Col. 0674B] quem ab ipsa sua infantia multis adversitatibus fatigatum vidistis, superatum vero protegente Domino minime cognovistis. Miramur, inquam, et obstupescimus, cur eum, quem obedientiae suo merito vobis divinitus praelatum cognoscitis, non sicut revera imitabilem sequimini, sed sicut detestabilem, quantum in vobis est, persequi laboratis. Cum si exemplo illius obedientiae vos sancta sedes apostolica sibi aliquoties devotiores cognosceret, benedictionis suae vos et in hoc saeculo gratia debriaret, et in futuro ad haereditatem regni coelestis admitti suis continuis precibus impetraret. Sed quando sanctae sedis apostolicae debitam vos obedientiam servaturos putabimus, quos contra Dei omnipotentis ordinationem tam manifestis indiciis rebellare videmus? Neque [Col. 0674C] enim contra Carolum est murmur vestrum, sed contra Dominum? cujus est regnum, et cui voluerit ipse dat illud, qui etiam per Salomonem dicit: Per me reges regnant (Prov. VIII); item per doctorem gentium testatur dicens: Non est potestas, nisi a Deo (Rom. II); et iterum: Qui potestati resistit, Dei ordinationi resistit (ibid.). Redite igitur praevaricatores ad cor, et quia mors non tardat, nolite differre de die in diem. Nolite socialia bella committere, nolite parricidales gladios in perniciem vestri sustollere. Nolite Fontanicum detestabile praelium revocare: quia sicut qui pro Ecclesiae Dei defensione moritur, suo sanguine coronatur, ita qui contra Dei Ecclesiam pugnans ut refuga Christianitatis perimitur, procul dubio condemnatur. Nolite, charissimi, pro brevibus [Col. 0674D] vitae commodis aeternae remunerationis vobis januam claudere. Nolite pro rebus transitoriis aeternorum bonorum commoda praeterire. Quia juxta beati Marci sententiam: Nihil prodest homini si lucretur totum mundum, animae vero suae detrimentum patiatur (Matth. VIII). Hujus rei gratia generalitatem vestram, quam paterno affectu complecti volumus, his apostolicae auctoritatis litteris identidem hortamur ac obtestamur ut tandem aliquando nobiscum pariter sentientes, tam dilectum nostrum Ludovicum gloriosum regem vestrum (si tamen filius dici meretur, qui apostolicae sedis monitis semper inobedientissimus exstitit, si gloriosus dici debet, qui adhuc in senectute decrepita Christiani sanguinis effusionem [Col. 0675A] desiderat, si rex dici debet, qui neque vos, neque semetipsum regere valuit, quominus absentis fratris regni pacem corrumperet), quam cunctos vestri regni homines, voce libera moneatis, et ab invasione sive oppressione imperii dilecti filii nostri Caroli semper Augusti funditus retrahatis; nunquamque de reliquo, sive blandimentis, sive terroribus, assensum quemlibet, favoremve praestetis ad funestum praelium inferendum, et Christianorum sanguinem, quod Dominus averterit, effundendum. Nam cujuscunque sit sublimitatis dignitatisve persona, quae praesentibus legatis nostris, Joanne Siculensi, itemque Joanne Tuscanensi, venerabilibus episcopis, quos vice nostra [Forte deest misimus, HARD.] illas in partes, ad examinanda simulque diffinienda canonice, [Col. 0675B] sive legaliter, quae hoc anno inter utrosque fratres emersere negotia, convenire in loco ab eis designato, eisquc satisfacere humiliter detrectaverit, auctoritate Dei omnipotentis, sanctorumque apostolorum principum Petri et Pauli, nostraeque mediocritatis, veniam sibi deinceps noverit denegari, nec amodo communionis nostrae futurum fore consortem, qui socius esse noluerit disciplinae. Optamus gloriam vestram apostolicis monitis obsequentem semper in Christo bene valere.



XXIV. AD UNIVERSOS GALLOS ET GERMANOS. (Anno 876.) De damnatione Formosi episcopi, Gregorii nomenclatoris, et aliorum qui Romae in synodo fuerant excommunicati.

[Col. 0675C] JOANNES, servus servorum Dei, reverentissimis et sanctissimis confratribus nostris, archiepiscopis, episcopis, abbatibus, sacerdotibus, cunctisque judicibus, et universo populo, per omnes Gallias et Germanias constitutis.

Zelo Christianae religionis Ecclesia Dei quae penes, nos est, instinctuque dilecti filii nostri serenissimi imperatoris, imo spiramine Spiritus sancti commonita, pro diversis Ecclesiae Dei refendis incommodis contra Gregorium nomenculatorem, et Georgium generum ejus, duo scilicet iniquitatis vasa contra excelsi Dei religionem pugnantia, tam praeterito mense Februario praesentis nonae indictionis, per Petrum venerabilem Forosemproniatem episcopum penes praefatum spiritalem filium lacrymabilem suggestionem [Col. 0675D] deposuit: quam nostram quoque pontificalem suggestionem pridie Kalendas Aprilis die contra eosdem per semetipsam offerre curavit. Quapropter nos per Zachariam et Gaidericum venerabiles episcopos, et Christophorum sedis apostolicae primicerium, eis suggestionum contestationem emisimus, admonentes atque jubentes ut si aliquid de conscientiae suae puritate confiderent, ad condictum venire studerent examen. At illi mollibus sermonibus et expuisitis adinventionibus se quidem venturos, et ad voluntatem nostram cuncta se emendaturos dixerunt, sed de die in diem sub obtentu aegritudinis tandiu judicii diem distulerunt, donec aut nos cum fidelibus Ecclesiae Dei potuissent perimere, aut [Col. 0676A] Saracenos, quos jam per suos familiarissimos, aeque Saracenos, invitaverant, in Romanam urbem ad perditionem omnium intromittere valuissent. Cumque nos contra utramque fraudem, juvante Domino, praeparatos vidissent, et imminere sibi judicii statutum diem cognoscerent, decepti se cum quibusdam suis complicibus, videlicet Formoso episcopo, Stephano secundicerio, et Sergio magistro militum, et Constantino nomenculatoris filio, quos non nostrae conventionis judicium, sed reatus propriae conscientiae stimulabat, contra salutem reipublicae et regni dilecti filii nostri Caroli serenissimi principis, cui semper infideles fuerunt, et cujus provectioni semper detraxerunt, conspirantes nescimus quo profecturi, noctis silentio cum adulterinis clavibus portas Urbis, [Col. 0676B] quae vocatur sancti Pancratii, aperuerunt, et cum suis complicibus, cumque omnibus thesauris sanctae Dei Ecclesiae, Saracenis undique populantibus, diffugerent: portasque patentes relinquentes, multis margaritis fugiendi, et Saracenis ingrediendi aditum, nisi nos divina custodia tueretur, procul cubio reliquerunt. Itaque obstupescentes in talibus, Dominicum et Grimoldum venerabiles episcopos ad evocandum eos direximus. Qui revertentes nuntiaverunt sibi a satellitibus suis fuisse responsum, nescire se quonam profecti fuissent. Judicio sane in diem alterum protelato, cum eos iterum synodice simulque et legaliter quaereremus, et habere minime valeremus, cum omni Dei Ecclesiae in basilica sanctae Dei genitricis, quae ad Martyres vocatur, synodum vocavimus, et [Col. 0676C] post regulares allocutiones, sententias in eos protulimus, quarum exempla secundum ecclesiasticum morem generalitati vestrae dixerimus, ne vobis communicandi cum eis occasionis aditus tribuatur.

Quae scilicet sententia ita se habet: Formosum Portuensem episcopum, qui a beatae memoriae domno praedecessore nostro papa Nicolao in Bulgarorum patriam destinatus, noviter in Christo regenerati regis animos adeo suis calliditatibus vitiavit, ut terribilibus sacramentis eum sibi obstrinxisse testatus sit, ne se vivo quemlibet episcopum a sede apostolica suscepisset, seque eidem terribilibus nihilominus juramentis, ut ad eum quantocius reverti debuisset, obstrictum fuisse professus sit, quique a nobis proficiscendi illuc licentiam, litteras et necessaria [Col. 0676D] adjutoria impetravit: quoniam jamdudum per ambitionem a minori Ecclesia in majorem, videlicet sanctam sedem apostolicam, prosilire conatus, plurimos sibi consolatores effecit, et nunc per repertam hypocrisim retrorsum rediens, sine licentia vel conscientia nostra, propriam paroeciam deseruit, urbe discessit, et contra salutem reipublicae, dilectique filii nostri Caroli a nobis electi et ordinati principis, cum suis fautoribus conspiravit: nisi amodo intra diem decimum, id est III Kalendas Maii praesentis nonae indictionis, praesentiam suam nobis satisfaciendo monstraverit, auctoritate Dei omnipotentis, sanctorumque apostolorum principum Petri et Pauli, omni ecclesiastica communione privatum esse decernimus. [Col. 0677A] Decernitis et vos ita? Responderunt omnes: Decernimus: et nisi post diem decimum quintum, id est IV Nonas Maii praesentis IX indictionis, resipiscens satisfacturus nobis occurrerit, auctoritate et judicio sancti Spiritus qui semper effugiet fictum, omni sacerdotali ministerio penitus denudatum fore judicamus. Judicatis et vos ita? Responderunt omnes: Judicamus. Qui si nec hujus dilationis miseratione commotus, humiliter se post diem 20, id est VII Idus ejusdem Maii mensis, praesentiae nostrae reddiderit, vel si in Ecclesia Dei in aliquo conturbare praesumpserit, si contra hanc communem omnium nostrum sententiam agere vel resultare tentaverit, anathema sit a Patre, et Filio, et Spiritu sancto, nunquamque in ulla synodo recuperationis [Col. 0677B] spem aut satisfactionis aditum sibi noverit reservatum. Gregorium nomenculatorem, Theophylacti quondam nomenculatoris filium, qui jusjurandum fidei suae diverso modo corrumpens, puritatem sanctae Dei Ecclesiae suis fraudulentiis, avaritiis, rapinis, cupiditatibus, simulque calliditatibus, per octo ferme annorum curicula maculans, summum Romanae urbis pontificum, conjurantibus sibi dudum suis eomplicibus, factiose praecipere affectavit; et de multis palam recitatis capitulis, tam primo penes dilectum filium nostrum Carolum serenissimum imperatorem, quam postea penes nos ad generalitatem sanctae Dei Ecclesiae, per nonnulla suggestionum capitula noxius diffamatur, et pro eisdem criminibus a nobis per Zachariam et Gaudericum venerabiles [Col. 0677C] episcopos, et Christophorum primicerium sanctae sedis apostolicae, cum fratre et genero suisque complicibus, juridice contestatus, examini se praesentandum fore, et cuncta quae ecclesiis vel piis locis aliisque hominibus abstulerat, sub jurisjurandi interpositione restituturum promisit: deinde conventum nostrum de die in diem fraudulenter (usquequo nos vel fideles hujus ecclesiae interimere, vel hostes Christiani nominis, id est Saracenos, quos per suos familiarissimos Saracenos jam invitaverat, intra Romanam urbem introducere potuisset) elusit; et praefinitum diem, quo canonice sive legaliter audiri debuisset, fraudulenter praeripiens, eum Georgio et Sergio magistris militum, nec non et Stephano secundicerio, aliisque suis complicibus [Col. 0677D] nocturno silentio portas hujus sacrae urbis, Saracenis circumquaque imminentibus, cum clavibus adulterinis aperuit, seque contra salutem reipublicae simulque quietem imperii praefati filii nostri serenissimi Augusti, contra leges conspirando, fraudulenter proripuit, et cum omnibus pene thesauris Ecclesiae Romanae, dubium quo profecturus, excessit. Simulque Stephanum secundicerium, qui diversas ecclesias spolians per avaritiam turpisque lucri compendia tributa vetera multiplicavit, et in omnibus perversitatibus superius nominatis fratri complex et consentaneus exstitit. Necnon et Georgium Gregorii primicerii filium, qui germani proprii concubinam subripiens, eum veneno necavit: deinde post exsecrabiles [Col. 0678A] Christianis incestus, vivente nepte sanctissimae recordationis Benedicti papae, cujus opibus de paupertate surrexerat, praefati nomenculatoris Gregorii filiae se fornicario more commiscuit: propter quam pene publice jam dictam legitimam uxorem peremit. De cujus homicidio, et principibus adulterinos missos eruens, adjudicante conscio socero nefandus gener impunitus exiliit. Quique post diversa homicidia, depraedationis et malignitatis genera, tam patriarchium, quam vestiarium sedis apostolicae sibi commissum, non tantum auro, argento, vel palliis, verum etiam aereis signis, vasisque privavit: et in omnibus impietatibus socerum loquens, imo praeveniens, Saracenis undique saevientibus, portas urbis cum eo fraudulenter aperuit, et cum sibi conspirationibus [Col. 0678B] contra salutem reipublicae demigravit. Simulque Sergium magistrum militum, Theodori magistri militum filium, qui reverendae memoriae domno Nicolao, cujus neptem in conjugium suscipiens, ita ingratus ac inhumanus exstiterat, ut vivente eo, et in extremis posito, eidem thesauros suos ad eleemosynas faciendum cum praefatis suis complicibus abnegasset. Quique eadem sua conjuge, propter quam de maxima paupertate convaluerat, derelicta, cum Valuisindula concubina, praestito jurejurando ut eam nuptialiter sumeret, nuper effugit, et in omnibus iniquitatibus cum nominatis suis complicibus conspiravit. Sed et Constantinam, praefati Gregorii nomenculatoris filiam, quae primo per consensum patris, sub conditione jurisjurandi, legaliter Cessario [Col. 0678C] Pippini potentissimi vestararii filio copulata, dein consumptis omnibus soceri sui divitiis, viventem et valentem sponsum suum sine ulla legali disquisitione deseruit, et ad Gratiani Gregorii magistri militum filii nuptias publice convolavit: postremum cum alio fugere gestiens incestum commisit, ex quo praegnans inventa praedictum Gratianum Gregorii filium maritum suum relinquens, cum rapacibus, perjuris, sacrilegis, moechis, fornicatoribus turpiter fornicatura discessit. Nisi intra diem decimum, id est III Kalendas Maii praesentis nonae indictionis, praesentiam suam nobis praefati, videlicet Gregorius, Stephanus, Georgius et Sergius, simulque Constantina, congrue satisfacientes exhibuerint, auctoritate Dei omnipotentis sanctorumque apostolorum principum [Col. 0678D] Petri et Pauli omni Christiana communione privatos, cum omnibus communicatoribus et fautoribus suis, permanere decernimus. Et nisi post diem quintum decimum, id est IV Nonas Maii jam dictae praesentis indictionis, simpliciter et humiliter nobis, imo Ecclesiae Dei, saepedicti scilicet Gregorius, Stephanus, Georgius, Sergius, et Constantina, purificaturi occurrerint, eos auctoritate et judicio sancti Spiritus, cum cunctis sibi communicantibus, perpetuo anathemate condemnamus. Hi vero qui ab omni se societate removentes ad unitatem sanctae apostolicae sedis redierint, communionis et benedictionis nostrae gratiam sibi reddendam esse confidant.

His itaque auctoritate sancti Spiritus promulgatis, [Col. 0679A] omnium vestrum generalitatem his apostolicis litteris exhortamur ut has litteras per omnes dioeceses vestras publice relegentes, et ad vicinas paroecias dirigentes, praefatorum depositorum, excommunicatorum et anathematizatorum consortia quasi venenum pestiferum declinetis, neque cum eis communicantibus in cibo, potu sive colloquio communicetis, scientes eum qui eis sive communicantibus eis se in oratione, cibo, potu colloquioque miscuerit, eadem excommunicationis et anathematis censura juxta canonicum capitulum modis omnibus obligatum, nunquamque a nobis sine digna satisfactionis poenitentia sibi fore communicandum. Optamus sanctitatem vestram in Christo nunc et semper bene valere. Data XI Kalendas Maii. Recitata in synodo [Col. 0679B] Pontigonensi.



XXV. AD BOSONEM COMITEM. (Anno 876.) Agit gratias quod ejus opera legati ad imperatorem pervenerint, et illis injuncta confecta sint; eumque rogat ut quamprimum auxilia sibi contra Saracenos mittenda curet.

JOANNES episcopus BOSONI [a 1Kb] illustrissimo comiti.

Charissimae tuae nobilitati laudes Christo Domino referentes, gratias agimus, et hanc praeconiis efferentes in eodem Domino gratulamur, cujus gratia nostro fultus amore, missis apostolicae nostrae sedis, facilem aditum perveniendi ad serenissimi domini Caroli semper Augusti spiritualis filii nostri praesentiam, non indebita tribuisti; et ut ea quae sibi a [Col. 0679C] nobis dicenda injuncta fuerant, aure suae pietatis adverteret, et ad congruentem effectum perduceret, suadere curasti. Quod cum Deus omnipotens imperatoriae magnitudini, ut fieret, inspiraverit; te tamen, qui nostri studii cooperator effectus es, admodum collaudamus, et, ut diximus, gratias tuae industriae referentes, et pro his et pro aliis retribuere tibi vicissitudinem non omittemus. Necnon et quidquid honori tuo congruit, vel ad utilitatem tuam crescere cognoverimus, incunctanter exsequi procurabimus, et grato amore, adjuvante Domino, quousque perficiamus, elaborabimus. Tu vero, fili charissime, sicut coepisti, ad infidelium nostrorum, vel sanctae Dei Ecclesiae adversantium tyrannidem funditus abolendam magis [Edit. Rom., magis ac magis] [Col. 0679D] insiste, ut qui sanctam Romanam Ecclesiam in multis laedere non formidarunt, tali sententia, imo judicio percellantur, ut deinceps, quemadmodum es pollicitus, recuperationis locum nunquam inveniant. Caeterum quia pro maxima necessitate hujus nostrae regionis, quam Saraceni pene totam depopulati sunt, audivimus imperiale adjutorium usque ad nos esse mittendum, gloriam nobilitatis tuae nimium deprecamur, ut idem adjutorium, vel virorum exercitum, qui utinam jam praesens adesset, nullo modo illis in partibus moram pati permittat . . . veniendo [Col. 0680A] eos exhorteris, ut urgeas, viriliterque quousque veniant pro Dei nostroque amore insistas: quia nisi citissime venerint, et nobis opem contulerint, pejora prioribus fieri formidamus; ac per hoc domno imperatori peccatum et damnum oriri poterit, et quia Ecclesia Dei, vel oves pascuae ejus fortiter discerpuntur, ipsum nomen Christus, quod absit, in gentibus blasphemari. Data Kalendis Septembris, indictione decima.



XXVI. AD LUDOVICUM REGEM. (Anno 876.) Dissensiones inter ipsum et imperatorem scribit se non posse sedare, nisi alteram prius audiat partem: interea monet ut pacem cum omnibus, et praecipue cum imperatore, servet, et subjectos compescat.
[Col. 0680B]

JOANNES episcopus dilecto filio LUDOVICO glorioso regi.

Epistolas tuae dilectionis, non quidem diversas suscepimus; quas relegentes, ea in eis reperimus quae nisi nos charissimi filii nostri serenissimi quoque imperatoris Domni Caroli semper Augusti prior querela pulsaret, non solum admitteremus, verum etiam priusquam putares investigaremus, atque discuteremus, rectique lance libraminis, quod et facturos nos, Deo juvante, confidimus, pensaremus. Sed quia una pars sine altera facile audiri non debet, interim deliberative non scribimus: quin potius gloriam tuam monemus, et auctoritate apostolica obtestamur, ut pacem cum omnibus et praecipue [Col. 0680C] cum eodem imperatore conservans, tibi subjectos compescas, et ab omnibus scandalis vel factiosis conspirationibus usque ad nostram discussionem, sicut per te speramus, removeas. Quia nos, qui sacerdotum Domini matura volumus esse judicia, nec illi, nec tibi contra justitiam favere studemus. Hujus rei gratia, mediante sancti Spiritus gratia, per nostrae mediocritatis studium, quidquid illud est, volumus diffiniri; et quod adhuc suspendendum duximus, jam digna deliberatione, juvante Domino, dispensationis nostrae judicio terminabimus. Data Kalendis Septembris, indictione decima.



XXVII. AD CLERUM ORDINEM, ET PLEBEM SANCTAE UVALVENSIS ECCLESIAE. (Anno 876.) Invehitur in quemdam Ecclesiae Valvensis invasorem, legitimo adhuc superstite episcopo: laudat eos quod illum minime recipiendum duxerunt, simul praecipiens, ne unquam eum admittant, alioquin excommunicationis sententiam minatur.
[Col. 0680D]

JOANNES episcopus clero, ordini et plebi sanctae Valvensis Ecclesiae.

Quia sollicitudinis nos, quam pro omnibus Dei Ecclesiis circumspiciendis suscepimus, maxima cura constringit, ut vel provisa vitia resecemus, vel rumore comperta, ne pullulent, vigilemus; latere vos [Col. 0681A] nolumus pervenisse ad nos quod quidam, calcata reverentia canonicae disciplinae, contra omne fas, imo contra legem ecclesiasticam, superstite vestro pastore velit ausu temerario vestram sinceritatem corrumpere, et (quod dictu nefas est) plebem ipsam invadere, gregemque Dominicum, videlicet vosmetipsos, discerpere, schismata generare, et Deum in hoc ad iracundiam provocare: habens quasi auctoritatem saecularium id peragendi, et quae ab eis, imo a nobis, vivente vestro episcopo, jure dari non potest, nequiter exercendi. Quod tantum fieri prohibemus, tantumque detestantes abominamur, quantum contra canonicae auctoritatis censuram, et contra divinae legis traditionem, vel veterum Patrum exempla, tale quid attentari cognoscimus, ut vivente uno [Col. 0681B] episcopo, ac superstite consistente, alter vel non petitus, vel qui peti non potest nec etiam debet, sedem viventis invadat; et hanc vel sine nostro consultu, ut ita dixerim, expetat; vel quia, sicut diximus, superest, in cor ejus ascendat talia cogitandi. Verum nos primum vobis gratias agimus quia, sicut didicimus, vestro episcopo fidem debitam conservantes, eumdem invasorem non recipiendum esse proposuistis. Deinde nostri apostolatus monitis omnium vestrum devotionem hortamur, praecipimus ac suademus, ut eodem vestro episcopo vivente, nulli unquam mortalium vos conanti forte decipere, praebeatis assensum, ut vel in modico a fidelitate ipsius vestri episcopi qui nunc est, scilicet venerabilis Arnulfi, quoquo modo discedatis; quin potius omnem [Col. 0681C] honorem ac reverentiam juxta sacros canones ei impendere studeatis, ut magis (Edit Rom., magis ac magis), unde vobis gratias referamus, habere possimus: scientes nos nullo modo in tali nefando opere consensuros, sed potius et factores et eorum consentaneos punituros. Verumtamen si hanc nostram legitimam obtestationem vos in aliquo ab his deviare cognoverimus, et habentes hanc nostram auctoritatem vos omnium ambitiosorum factionibus contraire minime senserimus, vel si quomodocunque talia facere tentanti vos consensum praebere saltem clanculo, quod absit, didicerimus, sciatis quia et vos anathemati submittemus, et illum pari sententia condemnantes, omne sacerdotalis officii ministerium, ut unquam nullis praesideat, ei perpetuo adimemus. [Col. 0681D] Data, etc., indictione decima.



XXVIII. AD QUEMDAM [a 1Kb] . (Anno 876.) De Neapolitanorum duce ejus fratre queritur, qui suis monitis non parebat. Quare hortatur ut ab eo se separet; alioquin cum eo ac caeteris fautoribus anathemati subjicietur.

JOANNES episcopus . . .

Multa per nos per decessoresque nostros reverendos pontifices duci Neapolitanorum, imo duci caecorum, [Col. 0682A] missis et epistolis discurrentibus dicta sunt, quae locum in ejus corde nullum penitus invenerunt: quia profecto viscera ipsius verba vitae aeternae recipere renuerunt: Judaeis enim Dominus dicit: Qui ex Deo est, verba Dei audit; propterea vos non auditis, quia ex Deo non estis (Joan. VIII). Si quis, inquit, diligit me, sermonem meum servabit (Joan. XIV); ergo probatio dilectionis exhibitio est operis. Probatur igitur germanus tuus non diligere Deum, qui mandata ejus participando cum perfidis non custodit. Nam Joannes apostolus ait: Qui dicit quia diligit Deum, et mandata ejus non custodit, mendax est (I Joan. II). Sed nos postremo, nec etiam sic contempti, quae ad salutem ejus et cunctorum pertinebant, negleximus: unde non angelus, non legatus [Col. 0682B] quilibet (ut de Redemptore nostro prophetice dictum est), sed ad salvandos eos ipse per semetipsum apostolatus noster adveniens, quid est quod debuit facere, et non fecit? licet ipse, ut cum propheta dicamus, conversus est in amaritudinem vitis alienae (Isa. V), et sicut aspides surdae, et obturantes aures suas, non audierit vocem incantantium (Psal. LVII), id est praedicantium, nec mutaverit versutiarum suarum colorem, aut varietatem, instar Aethiopis et pardi, quibus perfidorum Israelitarum Jeremias duritiam comparavit, unde merito abscissi sunt, ut de talibus Apostolus optat: Abscindantur, inquiens, qui vos conturbant, a Christo (Gal. V), id est a capite et corpore, quod est Ecclesia Dei vivi, columna et firmamentum veritatis. Ergo cum ita sit, prudentia [Col. 0682C] tua moveri non debet, si inter tales officium cesset doctorum, sive torpenti desidia faciente rectorum, sive impoenitenti exigente crimine subjectorum. Divino enim judicio, quamvis occulto, talia fiunt, sicut in libro beati Job legitur, cum de Deo inter alia fertur: Ducit sacerdotes inglorios, et optimates supplantat, commutans labium veracium, doctrinam senum auferens (Job. XII); cujus sensus medulla concepta, procul dubio, scito quia in optionem unum e duobus a nobis tibi tribuitur: aut enim, secundum quod scriptum est, Exiens exibis de medio ipsorum, et pollutum non tanges (Isa. LII); aut certe, quandiu cum talibus conversatus fueris, non poteris videri non talis, sed eris profecto illis poena, sicut consortio similis. Nam Lot chaos Sodomis fugiens, cunctis [Col. 0682D] necatis civibus, salvus singulariter redditur (Gen. XIX). Sic Petrus fugiens, Herodis catenis ereptus, ad salvandas gentes eruitur (Act. XII). Sic Paulus, observante Damasci praeposito, teneri intra claustra perfidorum noluit, in sporta per murum submissus (Act. IX), ad certaminis properat campum. Verumtamen ne sanguis eorum de manibus tuis divinitus requiratur, tanquam segnis desidisque speculatoris, qui videas gladium lupumque venientem, et taceas (Ezech. III): Insta interim (ut Apostolus monet) opportune, importune: obsecra, increpa: nemo adolescentiam [Col. 0683A] tuam contemnat (II Tim. IV; I Tim. IV). Qui si te audierint, lucrifacies fratres tuos; sin autem, saltem tu salvans salva quantocius animam tuam, sciens procul dubio totius Hesperiae praesules a nobis in proximo congregandos. Quibus generaliter imminentibus, tam perfido fratri tuo quam omnibus sectatoribus et fautoribus ejus perpetuum dicemus modis omnibus anathema, nunquam deinceps penitus dissolvendum: quod si evadere satagis, in nostrique affectus finibus inveniri, in nullo prorsus ab hoc nostro recedere praecepto patere vel hortatu. Gratias praeterea referimus super his, qui per industriam tuam redempti sunt a Domino, quos redemit de manibus inimici: et scito nil te nobis acceptius oblaturum quam eos nimirum, pro quibus [Col. 0683B] sanguis oblatus est Christi. Data quinto Idus Septembris, indictione decima.



XXIX. AD LEONEM ET PETRUM EPISCOPOS. (Anno 876.) Miratur eos ad se non reverti incursionibus Saracenorum lacessitum: obtestatur ut quantocius redeant. Quod si vim ab aliquo patiantur, praecipit ut fortiter se gerant, et id sibi significent.

LEONI et PETRO episcopis.

Cum vobis innumerabiles hujus Dei Ecclesiae necessitates non minus quam nobis sint cognitae, pro quibus compescendis vos ad piissimum Caesarem destinatos sub magna velocitate sensistis; miramur [Col. 0683C] vos tanto tempore nobis in tanto periculo constitutis, et Saracenorum incursionibus undique laceratis, ad nos remeare usque hactenus neglexisse. Neque enim vos alicujus violentia magis quam vestra negligentia credimus retardatos, qui nescimus sub quibus argumentosis ingeniis, consiliis tamen a nobis anathematizatorum, ac fraudulentiis, more corvi tempore diluvii ad mittentem se minime revertentis (Gen. VIII), ita legationis vestrae usque nunc obliti fuistis, ut a Papia per tot dies Romam repetere minime studeretis. Cujus rei gratia vos, auctoritate Dei omnipotentis, sanctorumque apostolorum principum, obtestamur, praesentialiter ad sanctam sedem apostolicam quae vos misit, episcopatuumque vestrorum sedes quantocius redeatis. Verum si, quod absit, [Col. 0683D] juxta quod a nobis anathematizatorum satellites gloriantur quorumdam violentiis retinemini, et ad mittentes vos reverti non permittimini, praecipimus vobis auctoritate Dei et Domini nostri Jesu Christi ut, memores antiquorum sanctae Romanae Ecclesiae legatorum qui nullis minis, nullis terroribus nullisque mortibus a suis legationibus discesserunt, praesentialiter auctoritate hujus epistolae initium ad nos revertendi facere studeatis, et si permissi fueritis, statim ad nos revertamini. Si vero aliquis vos impedierit, violentia quam patimini cunctis Christicolis valeat propalari nobisque continuo revelari, quatenus in eo quod contra morem gentium apostolicae sedis legatio ecce secundo naufragium passa [Col. 0684A] est, citissimum consilium, confortante nos Domino, praeparemus.



XXX. AD BOSONEM COMITEM. (Anno 876.) Dolet quod sibi deprecanti auxilium contra Saracenos non tulerit. Significat Urbem magno in discrimine versari, cum ad eam oppugnandam fama sit magnum exercitum venturum: quare eum rogat ut quantocius opem ferat. Legatos ab eo detineri miratur.

JOANNES episcopus JOANNI BOSONI comiti.

Saepe gloriam tuam missis et litteris hortari ac deprecari studuimus, ut manum auxilii porrigens, contra nefandos Saracenos hostiliter occurrere tandem satageret; sed, proh dolor! nil hactenus [Col. 0684B] praesidii adipisci meruimus, adeo ut nec responsum, sicut nec de aliis quibusque necessitatibus, a nobilitate tua recipere hucusque noscamur. Quapropter nimis dolentes gementesque, iterum iterumque dilectionem tuam monemus, hortamur et obsecramus, ne differas ultra, nec patiaris populum Domini ab illis divinitus fulminandis Agarenis discerpi, qui operuerunt universam superficiem terrae, sicut locustae, ita ut pene cunctis habitatoribus inde sublatis, et in praedam et gladium traditis, redacta sit in solitudinem et in cubilia bestiarum, et, quod est adhuc amplius formidandum, atque cavendum, certa relatione didicerimus, stolum amplissimum in proximo ad expugnandam urbem venturum, id est centum naves, ex quibus cum equis sunt quindecim [Col. 0684C] grandes. Quod quam ingens malum et incomparabile sit si intente consideraveritis, advertetis, perditio enim istius urbis totius est mundi dispendium, imo et ipsius Christianae religionis jactura. Et ideo, secundum quod et spiritalis filius noster semper Augustus necessario tuae commisit industriae, omnium caeterarum rerum curis omissis, hoc vos convenit toto considerare mentis intuitu, et ad auxilium nostrum non modicum exercitum quantocius destinare. Si enim vestrum divinitus roboratum nobis non porrigitis validum et amplum confestim auxilium, scitote nihil amplius remanere, nisi ut nobis a vobis desperatis dimissis, vobis etiam ab hac sancta Ecclesia nulla spes ultra remaneat. Porro si in praesenti necessitate nobis aptum et sufficiens praebueritis [Col. 0684D] auxilium, et nihil differentes, populo Dei, beato Petro speciali praerogativa commisso, subvenire studueritis, scitote in omni opportunitate vestra tanto nos fore promptiores, quanto fuerimus redditi ab hoste securiores. Caeterum dilectionem tuam miramur legatos retinuisse, Leonem episcopum charissimum nepotem nostrum apocrisiarium et missum apostolicae sedis, atque Petrum aeque episcopum, qui cum festinantes per vos ad divinitus protectum Augustum mitterentur, a vobis et tunc detenti sunt, et modo nihilominus non merito retinentur. Quod quia contra decus apostolicae sedis, quod nunquam factum est, profecto non dimittemus, cum hinc certi fuerimus, inultum. Cum enim nos illos pro multiplicibus [Col. 0685A] Ecclesiae nostrae necessitatibus sub nimia festinatione miserimus, a vobis, quem hoc non latet, non impediri, sed ad id celerius agendum vestris, sicut credidimus, potius debuere fulciri subsidiis. Data ut supra.



XXXI. AD LANDULFUM EPISCOPUM CAPUANUM. (Anno 876.) Nuntiat legatos ad imperatorem rediisse; quem in episcoporum et optimatum conventu Romanae Ecclesiae jura recognovisse, praecipue vero terrae Capuanae pactum suo juri commisisse scribit: ideo in ejus partes se venturum promittit

JOANNES episcopus LANDULFO episcopo Capuano.

Sancta Romana Ecclesia, cujus Deo auctore praesidemus regimini, cunctis ab exordio sibi fideliter [Col. 0685B] servientibus dignam in praesenti et in futuro saeculo solita est bonae retributionis mercedem rependere; tibi nihilominus reliquisque fidelibus suis utroque modo, ob vestrae fidelitatis devotionem, quam illic positi plene cognovimus, per omnia maternis visceribus favebit in proximo. Siquidem nosse volumus tuae religionis intentionem quoniam, Domino cooperante, Leone venerabili episcopo nepote nostro, ac sanctae Ecclesiae Romanae eximio apocrisiario, aliisque nostris legatis, quos nuper direxeramus, a charissimo filio nostro Carolo imperatore Augusto reversis, vobis, utpote a secreto consiliariis nostris, ratum ducimus animi ejus, Deo inspirante, circa Ecclesiarum, praesertim Romanae, quae caput est omnium, exaltationem, affectum patefacere, omne [Col. 0685C] sane jus potestatis antiquitus attributum capitulariter renovamus in conventu episcoporum ac optimatum [a 1Kb] , inviolabiliter concessit habendum. Inter quae de terrae vestrae pacta, prout Christo duce voluissemus, statuere, nostro juri potestatique commisit, quatenus id quod pontificali ore nudis verbis diximus, operum ostendamus patratione, et ut pro animae vestrae exhilaratione patrum notarice stylus scribentis loquatur [b 1Kb] . Parate hospitium, quia cum novo hospitum agmine Dei gratia in vestras partes sumus venturi. Frenum coercitionis infidelibus, quantum valetis, imponite, fidelibus quoque futurae in proximum spei sublevationem promittite; Domini Dei nostri sine intermissione, hortor, misericordiam deprecamini, nostrumque adventum spectate veraciter.



XXXII. AD GUAIFERIUM PRINCIPEM SALERNITANUM. (Anno 876.) Ostendit se paratum esse firmare pactum quod fecerat; rogatque sibi ad ipsum eunti hospitium parari.
[Col. 0685D]

JOANNES episcopus dilecto filio GUAIFERIO [c 1Kb] glorioso principi.

Quia te non solum legatorum nostrorum inter relata fidelium circum Ecclesiae nostrae Romanae regimen, cui Christo praesidemus auctore, devotum [Col. 0686A] cognovimus, tuumque strenuissimum generum Pulcari praefectum, verum etiam cum pro liberatione totius patriae, ut nobis a Christo cura commissa est, in vestras partes venissemus, pro certo fidelem reperimus: ideoque pactum quod petisti, ut promiseramus pontificali vera assertione a dilecto filio nostro Carolo imperatore Augusto, jure vobis firmandum, potestate per revertentes venerabiles legatos Ecclesiae nostrae accepta juste ac legaliter adfuturum statuere sumus parati; simulque mihi et novo agmini comitatum volo praeparetis, ut dixerim ita hospitium, fidelesque nostros incoepta corroborate fidelitate, ac infidelibus, prout potestis, frenum redargutionis imponite, nostrumque adventum, Deo duce, sperate.



XXXIII. AD GEILONEM ABBATEM TORNUTIENSEM EJUSQUE MONACHOS. (Anno 877.) Illorum omnia, vel regia, vel episcopalia privilegia, pontificia auctoritate sancit, anno Christi 876, quibus addit exemptionem ab omni cujuslibet antistitis jurisdictione.
[Col. 0686B]

Ex autographo in philyra, litteris uncialibus Gothicis descripto, longo pedes circiter duodecim, lato duos.

JOANNES episcopus, servus servorum Dei, GEILONI inclyto abbati, dilectisque filiis nostris in Tornutio monasterio, a spirituali filio nostro glorioso Carolo imperatore Augusto, sanctae et intemeratae semperque virgini Dei genitrici Mariae, atque pretioso [Col. 0686C] confessori Christo Philiberto largito, sub regula sancti Benedicti religiosa conversatione degentibus, nunc et futuris temporibus.

Quando ad ea quae catholicorum imperatorum corda pontificalibus sunt monitis provocanda, ita ardenti desiderio, divina praeveniente gratia, tam succenduntur, ut ab eis ultro poscantur, tanto alacri et laeto sunt animo concedenda, quanto et ea ipsa quae cupiunt, si nollent facere, peti debuerant. Proinde juxta scripta petitoria filii nostri, praecellentissimi imperatoris Caroli, hujusmodi privilegium praesentis auctoritatis nostrae decreto, eidem venerabili monasterio vestris futurisque temporibus indulgemus, concedimus atque confirmamus: ut sicut ipse gloriosissimus filius noster, divino ductus [Col. 0686D] amore, de villis ac facultatibus, seu stipendiis specialiter monachorum et ecclesiae ornamentorum, vel luminariorum, ac matriculariorum, seu hospitum, atque pauperum usibus servata, vel emeliorata seu aucta ordinatione praecepto suae auctoritatis firmavit privilegium quod venerabilibus fratribus ac filiis nostris episcopis illarum regionum fieri et confirmari fecit; ita sicut eodem privilegio atque praeceptis, in primis filii nostri Caroli exinde factis continentur, perpetuo inconvulsa permaneant. Quamvis enim fama fuerit hoc tenuisse ad episcopatum Matisconensem, [Col. 0687A] nullaque ibi auctoritate qua teneri possit adjunctum longo interveniente tempore fuerit, melius multoque sanctius apostolicae discretionis nostrae visum fuit ut monasticis utilitatibus in praedicto monasterio confirmetur, quam laicalibus sine aliqua acquisitione sanctorum locorum depopulationibus indulgeatur. Constituimus alia auctoritate beati Petri ut nullus regum, nemo antistitum vel abbatum, seu quilibet quacunque praeditus dignitate, de his qui in praefato privilegio seu in praeceptis ipsius filii nostri Caroli ex his quae praemisimus factis continentur, vel in futuro, ab eo vel a quibuslibet aliis de proprio fuerint his specialibus usibus jure collata, sub cujuslibet causae occasione sive specie, quidquam minuere vel auferre, sive suis usibus applicare, [Col. 0687B] vel aliis quasi piis causis pro suae avaritiae excusatione praesumat concedere: sed cuncta quae praefatis usibus monachorum et ecclesiae ornamentorum, vel luminariorum, matriculariorum, hospitum et pauperum oblata sunt, vel offerri contigerit, perenni tempore inlibata et inconvulsa, ac sine aliqua inquietudine, eorum usibus pro quorum sustentatione gubernationeque concessa sunt, modis omnibus profutura permaneant. Haec igitur omnia, quae hujus praecepti decretique nostri pagina continet, tam vobis quam cunctis qui in eo quo estis ordine locoque successerint, in perpetuum conservanda decernimus. Salva in omnibus quae hujus decreti pagina continentur, auctoritate et honore sanctae Romanae Ecclesiae, et sedis apostolicae privilegio. [Col. 0687C] Placet etiam ut per futura tempora ipsi monachi ex scriptis habeant licentiam eligere abbatem. Si quis autem temerario ausu, magna parvaque persona, contra hoc nostrum apostolicum decretum agere praesumpserit, sciat se anathematis vinculo esse innodatum, et a regno Dei alienum, et cum omnibus impiis aeterni incendii supplicio condemnatum. Qui autem verus custos et observator hujus confirmationis exstiterit, benedictionem et gratiam et coelestem misericordiam a Domino consequi mereatur. Scriptum per manum Anastasii notarii regionarii et scriniarii sanctae Romanae Ecclesiae, in mense Octobrio, indictione decima. Bene valete.

Subscriptum Idus Octobrias, per manum Christophori primicerii sanctae summae sedis apostolicae, [Col. 0687D] imperante domino piissimo principe Augusto Carolo, a Deo coronato, magno imperatore anno primo, et post coronationem ejus anno primo, indictione decima.



XXXIV. AD ABBATEM ET MONACHOS HERENSES. (Anno 876.) Approbat donationem monasterii S. Porciani illi factam.

JOANNES episcopus, servus servorum Dei, GEILONI religioso abbati venerabilis monasterii sanctae Dei genitricis, semperque virginis Mariae dominae nostrae, et S. Filiberti, ac per te eidem venerabili monasterio in perpetuum.

Convenit apostolico moderamini pia religione pollentibus [Col. 0688A] benevola compassione succurrere, poscentium animis alacri devotione impertiri assensum. Ex hoc enim lucri potissimum praemium a conditore omnium Domino promeremur, dum venerabilia loca opportune ordinata, ad meliorem fuerint sine dubio statum perducta.

Igitur omnibus sanctae Dei Ecclesiae fidelibus et nostris, praesentibus et futuris, notum fieri volumus qualiter reverentia tua per Adalgarium sanctissimum episcopum sanctae Aeduensis Ecclesiae nostro suggessit apostolatui, observans quod abbatiolam quae vocatur S. Portianus, quamque piae memoriae Carolus imperator, spiritualis scilicet filius noster, ob sui perennem memoriam, per praecepti seriem in eodem venerabili monasterio [Col. 0688B] conferens largitus est, nostri apostolici privilegii auctoritate confirmaremus.

Nos autem, considerantes hanc petitionem salubrem fore et eidem venerabili monasterio, cui praeesse dignosceris, stabilimentum consistere, praecipue cum omnia pia loca proprium habere optemus, inclinati petitionibus tuis, a praesenti nona indictione praefatam abbatiolam cum omnibus rebus suis mobilibus vel immobilibus, sibi juste et legaliter pertinentibus, quemadmodum ex praedicto eodem Augusto concessum est, per hoc apostolicum nostrum privilegium in saepe dicto venerabili monasterio confirmamus, et perpetualiter stabilimus, et ad mercedem nostram roboramus; ita quoque apostolica auctoritate munientes [Col. 0688C] decernimus ut nullus episcoporum ad negotia divina illuc, aut pro alia re peragenda, nisi a te successoribusque tuis abbatibus fuerit invitatus, ire pertentet; imo ne judiciaria potestas quamcunque vel molestiam aut destructionem quamlibet pergens facere audeat, quam secundum ipsius venerabilis monasterii ritum, et praedicti Augusti concessionem, nec non et hanc apostolicam concessionem et confirmationem ab omnibus Christi fidelibus observandam sancimus.

Si quis autem cujuslibet dignitatis homo contra hoc nostrum apostolicum privilegium, quod non credimus, in toto vel in parte ire praesumpserit, ac quod a nobis salubriter sancitum est, in aliquo frangere ausus fuerit, auctoritate Dei [Col. 0688D] omnipotentis, et beati Petri apostoli, atque nostra, sciat se propria communicatione privatum; et nisi cito resipuerit ac canonicae sanctioni obedierit, anathemate perpetuo condemnatum; qui vero custos et observator exstiterit, benedictionem et gratiam a Domino Deo nostro consequi mereatur.

Scriptum per manus Anastasii notarii regionarii et scriniarii sanctae Romanae Ecclesiae in mense Octobri, indictione nona. Bene valete.

Datum Idus Octobri per manum Christofori Primicerii sanctae summae sedis apostolicae. Imperante Domino piissimo Augusto Carolo a Deo coronato magno imperatore, post consulatum ejus anno primo, indictione nona.



XXXV. AD EPISCOPOS PROVINCIAE BITURICENSIS. (Anno 876.) Ut Frotario tanquam metropolitano suo deinceps obediant.
[Col. 0689A]

JOANNES reverentissimis et sanctissimis fratribus nostris episcopis per Bituricensem provinciam constitutis.

Quia Burdigalensem urbem, sed et totam pene provinciam quorumdam vestrum litteris, sed et Leonis apostolicae sedis apocrisiarii [Edit. Rom. addit, sanctissimorum nostrorum] expressa relatione didicimus diversis cladibus, sed praecipue incursibus Nortmannorum deletam, et in solitudinem partim gladiis partimque captivitate deductam, necessaria [Col. 0689B] rerum, ut cum sancto papa Gelasio decessore nostro dolentes gementesque fateamur, dispositione constringimur, et apostolicae sedis moderamine convenimur, sic canonum paternorum decreta librare, et retro praesulum decessorumque nostrorum praecepta metiri, ut quae praesentium necessitas temporum pro instaurandis ecclesiis relaxanda deposcit, adhibita consideratione diligenti, quantum potest fieri, temperemus Ecce enim [Edit. Rom. addit, ne] de civitate ad civitatem episcopi trasmigrent, sancti canones provide sanciunt. Sed si hujusmodi sanctiones sine ulla discretione vel dispensatione ducimus observandas, nullam compassionem fratribus exhibemus, quos gentilium gladios passos causa fidei Christianae servandae videmus egentes, angustiatos, afflictos, [Col. 0689C] hac illacque palantes incedere; praesertim cum nonnulli eorum ita sint Dei gratia illustrati, ut non solum scientia, sed et moribus; non solum verbo, sed et exemplo plurimos valeant erudire. De quorum numero quia Frotarius Burdigalensis dudum antistes, ut testatur vestra fraternitas, exstat, necessario duximus eumdem virum alii Ecclesiae praeponendum et incardinandum, Bituricensi videlicet, quae et vacans esse nobis denuntiata est, et tanti viri digna regimine: ne per minus idoneum rectorem salubre salvandarum animarum desit ei praesidium, et nos e contra ingentis culpae involvamur annexu, si tanto urgente discrimine, tantae minus consulamus Ecclesiae, propugnatori hanc probabili minime committentes. Prioribus itaque manentibus regulis inconvulsis, [Col. 0689D] quae ubi nec rerum, nec temporum urget necessitas, jure convenit observari, vacante sede, Frotarium fratrem et coepiscopum nostrum in sede Bituricensi praeficiendum ordinavimus sacerdotem: ita ut in ea incardinatus, et quodammodo auctoritatis apostolicae privilegio radicatus, caetera metropolitana Bituricensis Ecclesiae ac dioeceseos jura tanquam Deo contemplante obtineat, dispenset et ordinet, omni posthac querimonia invidorum prorsus ablata. Cui vos tanquam proprio metropolitano convenit obedire, et competentem exhibere, secundum pristinum morem, reverentiam et honorem. Sane latere vos nolumus, sic nos ista interveniente non modica barbarica necessitate nunc concedere, [Col. 0690A] ut tali necessitate remota, consuetudinarie ulterius non requiratur, quod removeatur etiam illud quod necessitas impetraret. Optamus sanctam fraternitatem vestram in Christo nunc et semper valere. Data VII Kalendas Novembris, indictione decima.



XXXVI. AD BITURICENSES. Ut Frotario Burdigalensi archiepiscopo, cui tandiu Bituricensem Ecclesiam committit, quandiu pagani Burdigalensem dioecesim obtineant, omnes obediant.

JOANNES episcopus clero, et plebi, et ordini sanctae Bituricensis Ecclesiae.

Suggestionis vestrae relegentes epistolam, quod ab apostolatus nostri auctoritate de confratre nostro Frotario reverendo archiepiscopo postulant, hoc nos [Col. 0690B] aliorum testificationibus, et praecipue serenissimi semper Augusti, spiritalis quoque filii nostri relatione comperimus; sed et legatis apostolicae sedis, Leone videlicet venerabili episcopo, apocrisiario et misso sanctae Romanae Ecclesiae, seu Petro aeque venerabili episcopo, revertentibus, didicimus pene totam provinciam Burdigalensi metropoli pertinentem, sicut ab his qui causam illam noverunt, iidem nostri legati discere potuerunt, ita esse paganorum persecutionibus desolatam, ut non solum ipse confrater noster illic lucri aliquid subjectis conferre non possit, verum etiam habitatio fidelium inde subtracta consistat. Quapropter quia eumdem virum Frotarium reverendum archiepiscopum probis moribus actibusque praeclaris, et ad lucrum animabus hominum [Col. 0690C] conferendum idoneum esse comperimus, ne talis tantusque vir otio, quo prodesse aliis valeat, minime vacet, ejusdem sanctae Bituricensis Ecclesiae, cui subestis, ei pastoralem curam apostolica auctoritate committimus, et in ipsa eum incardinandum necessario esse censemus. Cui vos ita decentem obedientiam et canonicam subjectionem humiliter exhibete, utpote revera metropolitani jura tenenti, proprio rectori et vestro antistiti convenit, et ex nostra apostolica auctoritate diffinitum advertitis, et ecce mandatum habetis: quatenus de bono vestrae obedientiae nobis Deo gratias referentibus, et vobis reverentia competenti ipsum praefatum archiepiscopum excolatis; et ille vobis, tanquam pro vobis rationem Domino redditurus, modeste praeesse [Col. 0690D] studens, ut dilectos filios amplectatur. Porro sciatis quia sic ista non modica interveniente necessitate barbaro modo concedimus, ut tali necessitate remota, removeatur etiam id quod necessitas imperat. Data V Kalendas Novembris, indictione decima.



XXXVII. AD CAROLUM CALVUM IMPERATOREM. (Anno 876.) Imperatoris precibus, cum Burdigalensis provincia paganis esset devastata, Frotarium Burdigalensem archiepiscopum transfert in Ecclesiam Bituricensem.

JOANNES episcopus CAROLO imperatori.

Petitionem vestram, filiorum charissime, quam non obnegando sed dispensando dudum distulimus, [Col. 0691A] nunc nos ad votum nostrum ob id vel maxime, Christo praeduce, perduxisse gaudemus quod et vestram gloriam perseverantem testificatricem cognovimus, et provincialium praesulum consentaneas probationes probavimus, et legatorum nostrorum subtilissimas disquisitiones advertimus. Quocirca, licet nos multis canonicis testimoniis provocati petitionem vestrae devotionis implere magnopere moliremur, et solius majestatis vestrae testimonio super exterminio Burdigalensis provinciae credere minime cunctaremur, tamen quia pietatis vestrae testimonio comprovincialium quoque praesulum litteras convenire, sicuti rebamur, nuper cognovimus, secundum pietatis vestrae religiosissimum libitum, Burdigalensis dioecesis episcopum, fratrem scilicet nostrum Frotarium [Col. 0691B] in Bituricensem Ecclesiam cardinalem fieri decernentes, metropolitanae dignitatis privilegio iterato munire curavimus; et studii vestri solertiam, quo semper idoneos Ecclesiae viros quadam naturalis ingenii nobilitate deligitis, admirantes, congruas litteras, his quorum interest, ex auctoritate sedis nostrae direximus, atque magnanimitatem vestram, quam istius religiosi negotii circa nos incentricem cognovimus, eam nihilominus exsecutricem fore nec immerito delegamus. Quatenus propter Deum, cujus Filii pretioso sanguine tota per mundum redempta consistit Ecclesia, sic istius necessariae dispensationis instituta custodiat, ut a paternis regulis constitutis antiquitus in parte altera nunquam omnino discedat. Praeterea, quod filiolitatis vestrae [Col. 0691C] petit industria, ut quorum suggestionibus dudum vestra sit dilata petitio detegamus, omnino sciatis, quia nos licet indigni simus, tamen, quoniam per consequentiam priorum nostrorum pontificum maturo cogimur esse judicio, causam tantae deliberationis ideo non facile tunc deliberandam credidimus, ne diffinisse, quod Deus averterit, minus ordinabiliter videremur. At postquam Deus omnipotens petitionem serenitatis vestrae comprovincialium praesulum testimonio decoravit, imo testimonia praesulum pietatis vestrae suffragio confirmavit, nos religiosam petitionem vestram complevimus, et suggestionibus fratrum coepiscoporumque nostrorum manus porreximus, et Ecclesiae Dei tantis necessitatibus consulentes, de thesauro pontificalis pectoris [Col. 0691D] ita vobis protulimus, ut a doctrinis deviasse veteribus nullo modo videamur. Data ut supra.



XXXVIII. AD CAROLUM CALVUM IMPERATOREM. (Anno 876.) Laudat eum de judicio in Emmenum prolato, et hortatur ut cum illo clementer agat.

JOANNES episcopus CAROLO imperatori.

Super judicio vestro in Emmenum prolato, o rectissime imperator, cum coelo tota terra laetatur. Scriptum est enim: Laetabitur justus cum viderit vindictam (Psal. LVII). Cur autem dicimus laetatur, [Col. 0692A] cum super judicio [edit. Rom., judicia] Salomonis scriptum sit: Quia audivit omnis Israel judicium quod judicasset rex et timuerunt regem, videntes sapientiam Dei esse in eo ad faciendum judicium (I Reg. III). Super quo videlicet judicio sentiendum merito ducimus quia laetati quidem benigni, tristati vero sunt omnino maligni. Ergo et hic ita datur intelligi, quia nimirum super judicio vestro laetantur justi, deterrentur injusti. Nam et omnipotens Deus, cujus et vos judicium aemulamini, terribilis peccatoribus et blandus est justis. Quia igitur super Emmeno jam exhibuistis severitatem judicii, quaesumus exhibere de caetero pietatis insigne. Imposuistis in humeros ejus onus austeritatis, adhibete jam nunc id removentem digitum lenitatis. Mementote quia hunc vobis cum [Col. 0692B] Petro Paulus dilectis suis, sicut Philemoni quondam Onesimum remittit (Phil. I), implorans et obsecrans, quatenus eum ut sua viscera suscipiatis. Quia etsi fortassis ad horam aliquando quidem vobis inutilis, exemplum non bonum caeteris tribuens, visus est; nunc autem et vobis, et nobis, et plurimis utilis est, longanimitatis formam et patientiae cunctis ostendens. Rogamus ergo ut penes vos non sibi tam suus obsit excessus, quam fidei et amoris erga vos habiti prosit affectus. Et quia noxam propriam et poenam indictam sibi confiteri non renuit, animadversione remota quam meruit, patronos vestros, et sanctos scilicet primos apostolos se proficue adiisse et salutasse de reliquo sentiat, et de tanto sibi collato munere laetetur et gaudeat, ut ubi abundavit peccatum, [Col. 0692C] superabundet, secundum Apostolum, gratia (Rom. V). Data pridie Kalendas Novembris, indict. decima.



XXXIX. AD IMPERATOREM ET IMPERATRICEM. (Anno 876.) Pro Madelgero qui Odelricum occiderat.

JOANNES episcopus ad imperatorem et imperatricem.

Dum non minus pro misericordiae intuitu delinquentibus [a 1Kb] exhibendo, quam judicii severitate in improbos exercenda, omnipotens Deus gloriam serenitatis vestrae imperiali voluerit sublimare decore, dignum profecto esse rati sumus pastorali cura fungentes apud majestatis vestrae excellentiam pro multorum salute, vel vitae indulgentia, praecipue illorum qui diabolico licet instinctu nefanda committentes, ad apostolorum [Col. 0692D] principum Petri et Pauli fautorum vestrorum limina, divina tamen pietate commoti, venire festinant, et misericordiam humili prece implorant, toto mentis annisu intercedere, atque pro viribus consolationis opem in quantum fas est petentibus impartiri clementer. Unde pro hujus viri, Madelgeri videlicet nomine, qui adversario incitante quemdam hominem Odelricum vocabulo peremit, salute, membrorum omnium integritate, et rerum suarum restitutione, majestati vestrae suggessimus, filiorum charissime, et pro amore Dei et Domini nostri Jesu Christi, sanctorumque apostolorum, quorum limina [Col. 0693A] praefatus Madelgerus adiit, nostraeque paternitatis, quam sincerissimam erga nos habetis, dilectione precamur, quatenus gratiam vestram plenariam ei reddere non dedignemini, eoque cum vestrae serenitatis respectu accepto, pro suis valeat excessibus poenitentiam fructuosam accipere, qua commissi possit piaculi noxias sordes abluere, ut spiritus salvus sit in die Domini, de omnibus ultricem dantis vindictam. Nam pro tanti itineris labore durissimo, quem veniendo perpessus est, sicut credimus, aliquantulam de peracto scelere indulgentiam meruit, ejus utique intercessionibus adjutus, cui dictum a Domino constat: Tibi dabo claves regni coelorum. Et quodcunque ligaveris super terram, erit ligatum et in coelis; et quodcunque solveris super terram, erit solutum et in [Col. 0693B] coelis (Matth. XVI). Quod cum ita sit, precamur etiam, ut eum cum parentibus ejus qui defunctus est, paciscere jubeatis, ne majus deinceps malum, quo multorum animae noceat, perpetretur. Data ut supra.



XL. AD EPISCOPUM CARNOTENSEM. (Anno 876.) Pro Madelgero qui Odlericum occiderat.

JOANNES episcopus reverentissimo GISLIBERTO episcopo sanctae Carnotensis Ecclesiae.

Dilectionis vestrae reverentiam spiritalibus pollere virtutibus procul dubio arbitrantis, his apostolatus nostri litteris convenire, ac pro praesente viro Madelgero, qui suadente adversario quemdam hominem [Col. 0693C] Odelricum nomine gladio peremit, unde divina inspiratione compunctus ad limina sanctorum apostolorum principum Petri ac Pauli, per longa itinerum spatia pro ipsius delicti abolitione venire curavit, petere studemus, ut pro amore Dei, et eorum ad quorum sacratissimas ecclesias venit, et pro suis excessibus Deum deprecatus est, necnon et pro nostrae paternitatis dilectione, illi omnes res proprias atque beneficium cum propriis honoribus quos abstulistis, cum plenaria gratia reddere non dedignemini, sicuti dilectionis nostrae consortium et charitatem circa te cupis habere sinceriter illibatam. Data ut supra [a 1Kb] .



XLI. AD ADALARDUM EPISCOPUM VERONENSEM. (Anno 876.) Commendat eum ob praeclaras virtutes, et jubet ut Romam ad concilium veniat.
[Col. 0693D]

JOANNES episcopus ADALARDO episcopo Veronensi.

Advertit plane prudentia tua quanto et quali circa se apostolatus noster flagret affectu, cum tuae causa provectionis non modicum sumpserimus laborem, idoneum te Christi sacerdotem merito arbitrantes [Col. 0694A] futurum, et spirituatem potius quam saeculi gloriam sectaturum, cum et ipsa nimirum nobilitatis suae insignia, et sapientiae specula, talia de te speranda tribuerunt; quod quia vindicare sibi virtutum nisibus et probitate morum sanctitatem tuam comperimus, Deo innumeras gratias valde gratulanter retulimus, et in hoc, quia, secundum Apostolum, spes non confundit (Rom. III), experimenta didicimus: et ideo in proximo, causa ecclesiasticae simul et imperialis opportunitatis, certorum congregaturi episcoporum concilium, dilectionem tuam tanto conventui jubemus adesse. Accinge igitur sicut vir lumbos tuos, et assume tibi pennas sicut columba, et vola, et veni, et requiesce in sinu apostolicae dilectionis, ita ut pridie Kalendas Decembris, praesentiam tuam liminibus [Col. 0694B] apostolicis et nostris exhibeas prorsus obtutibus. Porro si hoc impossibile asseris, VIII Kalendarum Januariarum quod hortamur et jubemus expleri, si duntaxat ab apostolicae sedis communione renuis prorsus arceri: dignum enim non est ut tantae sapientiae vir tanto procul coetui sit. Optamus sancitatem tuam in Christo bene valere. Data IV Nonas Novembris, indictione decima.



XLII. AD CAROLUM IMPERATOREM. (Anno 876.) Laudat quod sedis apostolicae legatos benigne exceperit, rogatque ut Ecclesiae Romanae praedones, qui missorum ipsius judicium latentes effugerant, requiri et coerceri jubeat.
[Col. 0694C]

JOANNES episcopus CAROLO imperatori.

Innumeras omnipotenti Deo grates et laudes referimus, qui cor pietatis vestrae, quod in manu sua consistit, tanta Spiritus sancti gratia replere dignatus est, quanto sollicitius vos sacras aures ad profectum Ecclesiae nobis commissae divinitus inclinantes, et apostolicae sedis legatos, Leonem videlicet apocrisiarium et missum sanctae Romanae Ecclesiae, seu Petrum, venerabiles episcopos, nostrosque dilectos, ea benignitate qua soliti estis, et eo amplius suscepistis: et illa quae vobis pro statu ac exaltatione sanctae Dei Ecclesiae suggesserunt, ad efficacem finem provenire jussistis. Vere enim, filiorum charissime, cor vestrum in manu Dei est, quia ejus [Col. 0694D] consultu universa disponitis, et sapienter imperium vobis collatum moderari studetis: quia ex utero matris crevit vobiscum sapientia, et rectitudo fuit dilecta vestra amica. Et quia praeconiorum vestrorum humana lingua fari non sufficit multitudinem, ad illa quae de infidelibus nostris et vestris peracta sunt epistolariter adeamus. Vestris quidem, benignissime imperator, apprime eruditis viris et Deum [Col. 0695A] timentibus, [b 1Kb] Ansegiso videlicet reverendo archiepiscopo, et Adalgario venerabili episcopo, communibus quoque fidelibus nostris, juxta quod petieramus, pro honore atque utilitate sanctae matris vestrae Ecclesiae Romanae a vobis directis, Romam pervenientibus, et quantum vobis justitia placeat, luce clarius agnovimus, et de affectu filiorum, quem erga nos conservatis, in Domino gratulati sumus: sed de infidelibus sanctaeque Romanae Ecclesiae hostibus, quos pro multis sceleribus ac pravitatibus suis ovile Christi non recipit, huc illucque latitantibus, et nefandissimos actus suos tegere molientibus, non ut oportuit, neque sicut vestri voluerunt legati, de illis potuit adimpleri. Nam ut ita fateamur, a sibi similibus infidelibus vestris et inimicis nostris, quibusdam [Col. 0695B] scilicet marchionibus, quos iidem vestri legati narrabunt, occultati et effugati, nec ad se percutientes reversi sunt, nec alios suae malitiae inquinamento contaminare desistunt. Proinde clementiam vestrae celsitudinis imploramus, et per futurum Dei judicium adjuramus, ut eosdem sanctae Dei Ecclesiae hostes atque praedones, sacrilegos quoque sive tyrannos, ac per hoc a Christi collegio synodice sequestratos, studiosius requiri jubeatis, et ad lugenda mala quae impraetermisse hactenus operati sunt, sicut jam decrevistis, exsilio deputetis. Quia si ipsi qui tantum Dei Ecclesiam macularunt, impune jam vestram sanctionem diffugerint; vel si, quod evenire non debet, in vestro imperio quibuscunque, quod turpe est dicere, contra vestram voluntatem [Col. 0695C] eis favorem praestantibus, tam absolute discurrerint; totum idem vestrum imperium coinquinabunt et omni Christianitati dispendium generabunt, quia cum sint ipsi oves morbidae, totum gregem contaminant, et erunt novissima illorum pejora prioribus. Ideoque major morbus majori medicina curandus est; ne si non debita vel quali decet austeritate vulnera magnum fetorem dantia radicitus resecata fuerint, totum corpus Ecclesiae tabefiat, et nobis haec sustinentibus ministerium nostrum exercere non liceat. Non enim Stephanum et Sergium ad nos fraudulenter venientes recipere noluimus, sed eos ad vestram venire jussimus majestatem. Caeterum, fili charissime, thesauros Ecclesiae nostrae, ab eisdem nefandissimis raptos ac fraudatos, ita sciatis ab [Col. 0695D] ipsis etiam celatos, ut per eos qui hic de suis satellitibus remanserunt, inveniri non possint; illos vero qui noverunt ubi eos recondiderint, ne detegi possent, apud se callide retinent, et nisi ipsi capti fuerint, ubi sunt occultati nos nostrosque penitus latet, Verumtamen quid vel quantum ab uno et quantum ab alio, quantumque etiam in domibus eorum repertum sit, vestri jam dicti legati et scripto et verbis vobis, si placet, edicant. Data XVIII Kalendas Decembris, indictione decima.



XLIII. AD CAROLUM IMPERATOREM. (Anno 876.) Narrat calamitates Ecclesiae illatas a Saracenis, et imperatorem precatur ut auxilium adversus eos mittat.
[Col. 0696A]

JOANNES episcopus CAROLO imperatori.

Quanta et qualia per impiam gentem patiamur Saracenorum, quid dicam quia scribere quilibet stylus non sufficit, cum omnia ligna silvarum, si vertantur in linguas, enarrare non valeant? Quorum quia ex his quaedam vestra jam didicit excellentia, praedisposuit exercitum suum ad haec removenda cum valida manu dirigere. Quo nos audito, mox elevatis manibus Dominum collaudavimus, ejusque [Col. 0696B] clementiam pro imperio vestro laetantes protinus exoravimus. Sed quanto, fili charissime, laetati sumus in his quae dicta sunt nobis, tanto, heu! tristati et amaricati, quia quae dicta sunt rerum non sunt effectibus consummata. Reversi quippe sunt, ut audivimus, et solis paganis gaudium, nobis autem non nisi tribulationem inenarrabilem reliquerunt. Et ecce, proh dolor! inimicis crucis Christi gratulantibus, solus fidelium coetus magna moestitudine consumitur. Christianorum sanguis effunditur, devotus Deo populus continua strage vastatur. Nam qui evadit ignem vel gladium, praeda efficitur, captivas trahitur, et exsul perpetuus constituitur. En civitates, castra, et villae destitutae habitatoribus perierunt, et episcopi hac illacque dispersi. Sola illis [Col. 0696C] apostolorum principum limina derelicta sunt in refugium, cum episcopia eorum in ferarum sint redacta cubilia, et ipsi vagi et sine tectis inventi, non jam eis liceat praedicare, sed mendicare. Ecce, charissime, pervenit gladius usque ad animam; ecce dies in qua clamamus: Beatae steriles quae non genuerunt (Luc. XXIII); ecce illa periculosa tempora Pauli voce praedicta (II Tim. III). Libet ergo cum Jeremia clamare (cap. IX): Quis dabit capiti meo aquam, aut oculis meis fontem lacrymarum, ut plangam tantam ac talem miseriam, tale ac tantum excidium patriae? Sed et in tristitia, quin potius in ruina domina gentium, regina urbium, mater Ecclesiarum, consolatio tristium, portus periclitantium. Ecce, inquam, revera dies tribulationis et angustiae, dies calamitatis [Col. 0696D] et miseriae. Praeterito quippe anno seminavimus quidem, sed non recollegimus; hoc vero anno, quia non seminavimus, nec est recolligendi fiducia. Quid de paganis dicimus, cum Christiani nihil melius operentur? quidam videlicet ex confinibus et vicinis nostris, quos marchiones solito nuncupatis. Nam ut prophetice dicamus: Residuum locustae comedit bruchus (Joel II). Et quid Saracenis incredulis, qui sunt filii ancillae, forte relinquitur ab illis qui per fidem liberae deberent existere filii? Usque ad terram [Col. 0697A] depascimur. Quid enim illi faciunt, et isti pejora non faciunt? Illi terram occupant, isti cum Petro nihil ex civitatibus vel ex rure dimittunt: illi occidunt gladio, isti ablatis omnibus fame trucidant; illi in captivitatem ducunt, isti sibi in servitutem redigunt. Et cum quaeritur quis adversus hostes dimicet, inveniuntur nulli, cum scilicet eorum oppressione retenti, ad mandatum nostrum occurrere nulli prorsus inveniantur. Sed cum undique angustiati clamamus, non est qui audiat, non est qui adjuvet, non est qui salvum faciat, nisi tu, fili charissime et imperator clementissime, qui post Deum nobis factus es in refugium, et solatium, et auxilium. Quocirca totis praecordiis, totisque commoti visceribus, cum episcopis et presbyteris ac proceribus, totisque [Col. 0697B] plebis nobis olim commissae reliquiis deprecamur, jube tandem aperire aures, audire gemitum et singultus omnium nostrum, porrigere manum, et praestare opem patriae periclitanti, civitati inter multas miserias et aerumnas jacenti, et huic Ecclesiae matri vestrae, a qua non solum regnandi, sed et in Dominum unum et verum credendi exordium percepistis, quaeque in ultimo, spreto bono et magno fratre, vos more Dei gratuita voluntate, tanquam alterum regem David elegit et praeelegit atque ad imperialia sceptra provexit. Cogitate itaque, Dei cultor semper Auguste, a propheta praemoniti, si haec humiliatur, ad cujus confugietis auxilium? vel ubi relinquetis gloriam vestram? Perpendite quia si haec humiliatur, non solum gloria imperii vestri periclitabitur, sed et [Col. 0697C] ipsa profecto Christianae religionis cultura maxima ex parte peribit. Et idcirco talia scientes nolite, obsecro, jam differre, nolite de die in diem induciis non profuturis abuti. Cum proverbiatore clamo, et cum Salomone vociferor: Ne dicatis amico vestro, Vade et revertere, cras enim dabo tibi (Eccli. IX); et alias: Quod potest, inquit, manus tua facere, instanter operare (Prov. III), etc. Nescitis namque, ut cum venia vestra dicam quid superventura pariat dies. Ita ergo, fili Christianissime, de hac Ecclesia nec non et patria velociter et prudenter excogitate et ordinate, ut saltem ipsae paucissimae reliquiae salvae sint quae remanserunt, quaeque quotidie catervatim gladio et praeda dispereunt. Occurrite strenue, subvenite celeriter, et manu consolationis vestrae ab [Col. 0697D] oculis nostris tandem abstergite lacrymas, quatenus super illis et praesentialiter Deo propitio gaudeatis, et in futuro, frequenti ac laudabili relicta fama superstite, cum Christo perpetes in coelestibus imperetis. Data XVII Kalendas Decembris, indictione decima.



XLIV. AD CAROLUM CALVUM IMPERATOREM. (Anno 876.) Scribit intellecturum imperatorem ex Adalgario episcopo (cui pallium concedit) cur Ecclesiae causa ex voto non processerit. Taxat Ansegisum, et Adalgarii fidem commendat.

JOANNES episcopus CAROLO imperatori.

Laudabilem quidem intentionem et pium studium vestrum pro causa Ecclesiae nostrae, matris videlicet [Col. 0698A] vestrae, fili charissime, viscerabiliter habitum et bene dispositum agnoscentes, innumeras Deo gratias, qui totius boni auctor et moderator est, quique docet hominem justitiam, gessimus; sed impedivit nos Satanas, et spes nostra frustrata est, cum non ad votum nostrum et commune propositum finis rei processerit. Qualiter autem, vel quo faciente, ita causa provenerit, Adalgarius sanctissimus episcopus, quem nos, vestri amoris causa ipsiusque morum probitate non immerito moti, palliatum ad vos ecce remisimus, a majestate vestra interrogatus, et per fidem quam vobis se illaesam servaturum pollicitus est, adjuratus edicet. Illud tamen nos interim ad memoriam vestram reducimus, quod nobis olim de Ansegiso et Lantberto specialiter quodam praesagio [Col. 0698B] futurorum, tanquam providus revera praenuntiastis. Est enim ita gestum ut praevidistis, et nil vos ante latuit quod postmodum intellectus nostri oculus non aspexerit. Non enim recte cum eo, sicut episcopum decuit, ambulavit; sed per versipelles anfractus incedens, multum a via rectitudinis deviavit. Quod cum exhibitum ad lucem veritatis exstiterit, penitus evasurum non credimus impunitum. Cujus scilicet certam rei poteritis circumstantiam procul dubio deprehendere, si, ut praetulimus, idem almificus vir sub testificatione vobis promissae fidei adjuratus, vos latere noluerit. Sane nosse vos volumus, quia cum saepe memoratum antistitem adeo cognovissemus vobis esse fidelem, ut crederemus nullis muneribus nullisque terroribus a suae fidei erga vos habitae [Col. 0698C] sinceritate posse divelli, adhaesit animae nostrae salutis filius, et idcirco inter pontificium nostrum et imperium vestrum mediatorem illum fore decrevimus, ita ut quasi vocis utriusque sit organum, referatque vestra nobis, et quae nostra sunt vobis annuntiet, ut lapis angularis habitus in Christo Jesu, qui est pax nostra, et fecit utraque unum. Data XVI Kalendas Decembris, indictione decima.



XLV. AD RICHILDIM AUGUSTAM. (Anno 876.) Rogat ut Romanae Ecclesiae suffragetur.

JOANNES episcopus RICHILDI Augustae.

Quanto amore spiritualis filius noster piissimus [Col. 0698D] imperator erga hanc sanctam matrem suam Ecclesiam flagret, ex hoc manifestissime claret quod causam illius apud se specialiter exsequendam et ordinandam in vestris proprie manibus collocavit. Cui enim congruentius et praestantius eam, quam prae caeteris spiritualiter diligit, oro, committeret, quam vobis quae ab eo sic diligi jubemini, sicut diligi a Christo jubetur Ecclesia? Unde magnopere gratulamur de vobis tot audientes praeconia, et confidimus in Domino quia onera quae portamus, tam a paganis quam a pessimis Christianis, vestri studii humeris alleviabitis, et eritis pro Ecclesia Christi apud pium conjugem more sanctae illius Esther pro Israelitica plebe apud maritum (Esther. IX). Quia vero saepe ad [Col. 0699A] Christianissimum conjugem vestrum semper Augustum diversis pro necessitatibus sive missos sive apices mittimus, ex hoc jam obsecramus et petimus, vos estote pro nobis ostium, lingua et manus: imo totum pro nobis sitis, advocatoris fungentes officiis, et omnia pro nobis in omnibus facite. Ita ut amici quidem et fideles Ecclesiae hujus per vos apud apicem vestrum locum, apud vos inveniant aditum et salubre in necessitatibus suis omnino remedium: e contra vero, inimici et infideles per vos confundantur et excludantur: quia et nos pro vobis apud omnes et in omnibus erimus, et praecipue apud beatissimos apostolorum principes Petrum et Paulum amatores et protectores vestros, ita ut paterno vos affectu semper fovere studentes, et tanquam spiritalem [Col. 0699B] filiam dilectionis nostrae sinibus collocatam in Christo tractare ac tegere perpetuo satagentes, apud eos commendare assiduis precibus studeamus, et vestri memoriam ad sacrosancta corpora ipsorum semper deponere satagamus. Laetamur autem et jocundamur in Domino, quia beatam vos et felicem dicent omnes generationes; quia pio committente conjuge tam salutiferum ministerium assumpsistis, per quod scilicet et in praesenti saeculo nomen bonum, quod est super divitias multas, et coeleste acquiretis inter angelos et non finiendum imperium. Data XVI Kalendas Decembris indictione X.



XLVI. AD CAROLUM CALVUM IMPERATOREM. (Anno 876.) Commendat Wigbodum Parmensem episcopum.
[Col. 0699C]

JOANNES episcopus CAROLO imperatori.

Quia desiderandam nobis, et totis viscerum brachiis amplectendam dilectionem vestram nihil patimur ignorare eorum quam maxime quae ad cumulum gloriae vestri noscuntur culminis pertinere, operae pretium duximus innotescere Wigbodum venerabilem Ecclesiae Parmensis antistitem apostolorum adiisse limen et sedem, tam orationis voto quam inveniendae per nos vestrae gloriae desiderio; cujus mentis arcana subtilius investigantes, nos plane minime latuisse fatemur quod et nunc sincerae fidei erga pium imperium vestrum habendae teneatur affectu; et hoc jam olim procul dubio rerum [Col. 0699D] effectibus demonstrasset, nisi sibi esset a piae memoriae priore principe causa talis injuncta, quam sine sui discrimine floccipendere nequivisset. Unde rogamus, data venia, suscipite nunc illum ut mea viscera, quia et si forte quondam vobis erat inutilis, nunc autem vobis et nobis utilis: quamvis forte non sit dicendus inutilis, qui fidem ante promissam custodiens, simile circa vos servandae fidei dedit indicium, praesertim cum sperans in Domino non perdiderit, si mutaverit, fortitudinem, dum scilicet nobis hunc informantibus, si quopiam contra vos usus est, pro vobis proponat jam totis viribus exercere. Unde non dubitamus illum se fortiorem erga fidei vestrae constantiam exhibendum, quam fuerit, [Col. 0700A] quando contra imperium vestrum perhibebatur sentire. Ergo, clementissime imperator, quia ab infantia crevit vobiscum miseratio, recipite illum tanquam ab ipsa beati Petri apostoli patroni vestri confessione, et super eo mercedem habere contendite, non imputantes ei quod novissimus venerit: quia et bonus ille paterfamilias operarios undecimae horae pares fecisse describitur his qui tertia hora venere (Matth. IX). Sed et vos non minus diligitis militem qui primo quidem in bello terga dedit, postea rediens premit fortiter hostem, quam eum qui nunquam terga dedit, et nunquam aliquid fortiter gessit. Sed quid multa? cum ecce nos ei apud pium imperium vestrum, fili charissime, fidem dicimus. Ecce nos pro illo vadem offerimus: tantum [Col. 0700B] sic agat erga eum clementissima et serenissima pietas vestra, ut alii sub tegmen miserationis vestrae, hoc comperto, alacrius confluant, et per interventionem nostram quasi per immobilem pontem ad vos certatim transitum faciant. Siquidem hic in signum est ad apostolica tecta quoddam positus; cunctos ad vos terrigenas aut bene dispositus invitabit, aut a vobis male tractatus terrebit. Nam difficile esse credimus apud pietatem vestram quemquam per alios obtinere, quod per Petrum et Paulum apostolorum eximios non poterit impetrare. Data ut supra.



XLVII. AD ADALGARIUM EPISCOPUM AUGUSTODUNENSEM. (Anno 876.) Villam Tilionacum illi restituendam decernit, caeterasque possessiones Augustodunensis sedis confirmat.
[Col. 0700C]

JOANNES episcopus, servus servorum Dei, reverentissimo et sanctissimo ADALGARIO sanctae Augustodunensis Ecclesiae episcopo ac per te in eadem Ecclesia in perpetuum.

Divinae praeceptionis monent cunctos eloquia ut quoties res aliena contra rationis ordinem a quoquam detinetur, aequitate debeat imminente restitui. Constat siquidem villam quaedam Tilionacum proprietatis jure sancti fuisse quondam Leodegarii Augustodunensis episcopi, et ab eo sancto collatam Nazario, cujus vocabulo ipse honoratur episcopatus. Post vero cum a pravis hominibus longo tempore fuisset retenta [Col. 0700D] et quasi in proprietatem eorum redacta, dilectus filius noster Carolus clementissimus imperator, super hoc subtili examinatione habita, cum eam ad jus Ecclesiae Augustodunensis pertinuisse legitime cognovisset, et possessam primo ab ea, et postea pervasam a violentis hominibus liquido didicisset, hanc praecepto suae auctoritatis ipsi episcopio reddidit et ad ipsius Ecclesiae jus revocavit, cui scilicet hanc superius nominatus sanctus Leodegarius olim contulerat. Et ideo, quia postulavit a nobis sanctitas tua ut jam memoratam villam secundum imperiale praeceptum apostolicae auctoritatis liberalitate aut privilegio Augustodunensi Ecclesiae confirmaremus, inclinati precibus tuis, supernae pietatis gratia suffragante, [Col. 0701A] praedictae Ecclesiae, cui fraternitas tua praeesse dignoscitur, saepe memoratam villam, sicut antiquitus fuit, denuo confirmamus, ut hoc quod suum fuerat, et redditum nunc possident, debeat sine cunctatione perpetuis temporibus possidere vel adhaerere, hujus privilegii auctoritate confirmantes antedictam villam in praefato episcopio constituimus quod in ejusdem episcopii Ecclesia, de qua ablata fuerat, nunc reddita in ipsius dominio sine ambiguitate permaneat. Non solum autem crebro dictam villam, sed et omnes quae ejusdem Ecclesiae vel modo sunt vel futurae consistunt, in eodem episcopio confirmamus habendas, statuentes pontificali censura, sub interdictione anathematis futurique judicii, nulli licere haec quae a nobis tam super jam dicta [Col. 0701B] villa quam super omnibus rebus ab eadem vel habitis vel habendis promulgata sunt, aliqua temeritate violare vel conturbare aut repetere; sed potius stabilitate perenni inconvulsa permanere in eodem pio loco decernimus. Quod si quis autem, magnus vel parvus, adversus hoc privilegium auctoritate apostolicae sedis munitum agere tentaverit, sciat se perenni judicio condemnandum et igni qui non exstinguitur mancipandum. Qui vero custos et conservator ejus exstiterit, aeternis gaudiis perfruatur, et praemiis cum angelis in coelestibus potiatur. Scriptum per manus Gregorii notarii regionarii et scriniarii sanctae Romanae Ecclesiae in mense Novembris, indictione decima. Bene valete.



XLVIII. AD URSUM DUCEM VENETIARUM. (Anno 876.) Gratias agit quod apostolicae sedis monitis paruerit. Episcopos ad synodum venire jubet.
[Col. 0701C]

JOANNES glorioso duci Venetiarum.

Gratias gloriae tuae pro benigna devotione tua referimus, quam non solum verbis, sed et operibus erga nos studiose declaras, et frequenter ostendis: et ideo nos paterno circa te detinemur affectu; et in his quae ad tuam tuorumque pertinere ac prodesse utilitatem cognoscimus, prompti et benigni semper esse curabimus, ita ut divinis praeceptis sacrisque canonibus impedire intentionem et sanctionem nostram nunquam consentias; sed cum tibi de rebus ecclesiasticis quidquam injungimus, sicut devotus [Col. 0701D] filius nos obaudias, et adimplere quae dirigimus alacri semper animo studeas, quoniam nos tanto in causis tuis, et ubi tibi opportunitas fortassis evenerit, promptiores tecum nos esse ac benigniores invenies, quanto te nos nolle a mandatis Dei aliquo modo avertere manifestius viderimus. Nam tibi, charissime, tanquam familiari nostro familiariter scribimus, quia nullius mortalis amorem praeponere Dei justitiae possumus, qui nimirum Evangelium legimus, dicens:Qui amat patrem aut matrem plus quam me, non est me dignus (Matth. X). Veniant igitur episcopi ad synodum nostram, ut, ipsis nobis rei veritatem significantibus, causam fratris et coepiscopi nostri Petri illis praesentibus facilius diffinire [Col. 0702A] valeamus. Is vero qui valida infirmitate vel senectute gravatur, si ullo modo venire non potest, vicarium pro se strenuum mittat. Ille vero qui Constantinopolim ire refertur, si nondum abiit, nec abire cis Februarium mensem speratur, ab hac communi utilitate nullo modo se subtrahat; sed veniens veniat, ut omni litigio terminato, in Ecclesia Dei non nisi pax et tranquillitas perseveret. Optamus gloriam tuam semper bene valere. Data VIII Kalendas Decembris, indictione decima.



XLIX. AD FELICEM ET PETRUM EPISCOPOS. (Anno 876.) Felici et Petro sacris interdicit ob non exhibitum Grandensi archiepiscopo obsequium; eosque sub excommunicationis poena Romam ad concilium venire, et si impediti fuerint, vicarios mittere jubet.
[Col. 0702B]

JOANNES, FELICI et PETRO episcopis Mandanaucensi et Equilensi.

Quam ingrati et inhumani fueritis erga reverendum fratrem nostrum Petrum Ecclesiae Gradensis antistitem, in hoc maxime datur intelligi, in quo ille pro legibus paternis incolatum arripiens, nullum vestrum comitem suae peregrinationis habere promeruit; praesertim cum ad limina sit apostolorum profectus, sedemque adierit, ubi semper catholicis subvenitur, et ubi plurimi sanctorum injuriam passi, petram, a qua Petrus nomen sortitus est, refugium invenerunt. Additum autem est huic rei, quoad majoris contumaciae vestrae cumulum demonstrandum, [Col. 0702C] quia scilicet non solum cum illo stantes secundum prophetam, Minime ex adverso ascendistis, et opposuistis murum pro domo Domini (Ezech. XIII), sed quasi rebelles, rupto unanimitatis foedere transistis ad hostes; et cum non sitis cum illo, facti profecto estis adversus illum, sicut Dominus ait: Qui non est mecum, contra me est (Matth. XII): in quo et ipsam bestiarum transcendistis saevitiam, parricidalibus adversus eum utentes consiliis; pro quibus omnibus apostolatus nostri vos Romam occurrere, et pro his et aliis quae corrigenda duximus, satisfacere, non semel apicibus commonuimus, sed venire hactenus modis omnibus contempsistis. Quapropter vos a sanctis mysteriis interim celebrandis auctoritate summi pastoris arcemus, jubentes ut Idibus Februariis istius [Col. 0702D] indictionis, si adestis, vel si durae infirmitatis pondere non gravamini, synodo nostrae Romae celebrandae interesse inexcusabiliter maturetis; quatenus et ab objectis purgemini, et a capite, tam scilicet apostolica sede quam metropolitano vestro in nullo dividamini: Ne, quod absit, circumveniamini a Satana, qui videlicet semper dissensione gaudet: membra quippe quae capiti non haerent, inter mortua deputantur; sicuti procul dubio vos, qui nec apostolicae sedis, quae est caput omnium Christi Ecclesiarum, decretis haeretis, nec affectui metropolitani proprii, et patroni atque magistri. Jam vero si Idibus saltem Februariis occurrere contumaciter parvipenditis, tandiu estote posthac omnis Ecclesiae communione [Col. 0703A] una cum vobis faventibus alieni, quandiu venire ac satisfacere super quibus impetimini, non curatis. Ecce enim venerandos forte canones tenetis prae manibus, qui tales sanciunt non communicaturos donec purgentur. Porro si quisquam vestrum nullo modo se posse venire praetenderit, vicarium suum mittat, qui et mittentem se jurejurando excuset, et in synodo vicem mittentis adimpleat. Data Kalendas Decembris, indictione decima.



L. AD DOMINICUM ELECTUM EPISCOPUM TORCELLENSEM. (Anno 876.) Invehitur in Dominicum electum episcopum, quod bis vocatus Romam non accesserit; eumque, nisi venerit constituta die, excommunicat.

[Col. 0703B] JOANNES DOMINICO vocato electo Torcellensis Ecclesiae.

Quia fama crebrescente Torcellensem invasisse dicebaris Ecclesiam, et semel et bis decrevimus te Romam venturum, ut coram posito fratre nostro Petro sanctae Gradensis metropolitano antistite, una cum episcopis qui degunt sub ipso, facta super te discussione, rumor longe lateque respersus, aut innoxius patefactus absolveretur, aut comprobatus noxius damnaretur, venire modis omnibus constituimus. Unde merito a nobis fores damnandus, nisi erga te, petente nobis dilecto nobis Urso glorioso duce, minus severitate quam patientia uteremur. Verum quia eatenus non venisti, excommunicatum te jure a nobis esse cognosceres, in promptu habentibus, [Col. 0703C] secundum Apostolum (II Cor. X), ulcisci omnem inobedientiam: verum quia nec sic interim contempti salutem tuam contemnimus, unde tertia ecce te vice vocamus, et Idibus Februariis praesentis decimae indictionis nostro concilio Romae adesse mandamus, ita ut si tunc non occurreris, tandiu sis cum faventibus tibi deinceps a nobis et a toto Christi corpore alienus, quandiu minus resipiscens, obedientiae nequaquam jussis nostris colla submiseris. Porro, si in hac indisciplinatione permanseris, noveris deinceps tibi veniam denegandam, et secundum sanctos canones nil de absentia penitus lucraturum, et non solum communionis, sed et honoris jacturam anathemate perculsum sine fine passurum. Data Kalendis Decembris, indictione decima.



LI. AD URSUM DUCEM VENETIARUM. (Anno 876.) Rogat episcopos qui Romam ad synodum evocantur, suis sumptibus alat; quibus, nisi accesserint, excommunicationis sententiam minatur.
[Col. 0703D]

JOANNES URSO duci Venetiarum.

Cum pro causa venerabilis fratris nostri Petri sanctae Gradensis Ecclesiae antistitis finienda, Dominicum vocatum electum, cui esses filium tuum sociandus [pro sociaturus, HARD.] ad apostolicam sedem mittere promiseras, nec tamen verbum veritas subsecuta est, valde mirati sumus: et quod non omni spiritui, nec in omni negotio credere, docente [Col. 0704A] Apostolo, debeamus, patenter advertimus. Exhibitio enim rerum praeteritarum certitudo est futurorum. Quia vero idem frater et coepiscopus noster more majorum sedem apostolicam appellavit, imo alacriter adiit, obsecrans ut controversiae quae inter se vertitur et praedictum Dominicum, utraque coram posita parte, finem legitimum imponamus: secundum quod se ratio habet, et jus canonicum dictat, rursus praecipimus, ut jam dictus Dominicus Kalendis saltem Februariis Romam nobis satisfacturus et sese purgaturus occurrat; ambitionis enim crimine denotatur, ac per hoc juxta sacros canones manifestum est confiteri eum de crimine, qui purgandi se occasione non utitur. Jam vero si dixerit se non venientibus episcopis venire non posse, noverit et [Col. 0704B] episcopos nos illius regionis occurrere praecipere, et eumdem Petrum venerabilem Domini sacerdotem imitandum tribuere, qui cum metropolitanus esset, nullis comitantibus secum episcopis, memoriam apostolorum veniendo, sicut quondam sanctus Athanasius honoravit; verumtamen et ex episcopis duos venire decernimus, Felicem scilicet et Petrum, ut tantum negotium non sine praesentia regionis episcoporum hujus cognitionem habentium diffiniri quoquo modo videatur; ita ut si forte se Felix venire nullo modo posse praetenderit, vicarium suum mittat, qui et mittentem se jurejurando excuset, et in synodo vice mittentis adimpleat. Petrus autem, si adest, modis omnibus veniat, siquidem, ut perhibetis, Constantinopolim mittendi nec mos vester nos [Col. 0704C] latet nec tempus. Matarius [forte, Maturius et delendum prius, HARD.] quippe prius huc venire ac redire ad propria poterit, quam mari mos et tempus accedat itineris. Praeterea jubemus archidiacono ad nos venire Torcellensis Ecclesiae; similiter et Altinensis abbatem monasterii; nihilominus et archipresbyterum et archidiaconum, atque hujus aequivocum et nepotem Laurentium diaconum Gradensis Ecclesiae, quo impraesentiarum super his quibus impetuntur, idoneam rationem canonicamque, si nocentes sunt, subeant ultionem. Quae omnia ideo gloriae tuae nota fieri volumus, ut illi ad apostolicam sedem sanctamque synodum occursuri, liberalitatis tuae adminiculis sustententur, sumptibusque locupletati laborem itineris facilius ac levius ferant, secundum [Col. 0704D] pios principes, qui in talibus munifice semper erant intenti. Hos autem quos hac auctoritate apostolicae presentandos sedi decrevimus, quia tertio jam commoniti hucusque occurrere contempserunt, Romam diebus [pro Idibus, HARD.] Februariis fore venturos decrevimus, nisi forte instanter properare delegerint. Porro post Februarias [forte, post Idus Februarias, HARD.] tandiu sit unusquisque ipsorum cum fautoribus suis excommunicationis vinculis innodatus, quandiu ad sedem apostolicam non occurrens, nullam idoneam super se rationem regulariter exhibuerit; sciens se anathematis postmodum sententia feriendum. Data Kalendis Decemb., indictione X.



LII. AD DOMINICUM ET LEONEM EPISCOPOS. (Anno 876.) Significat quosdam qui Romam ad concilium vocati venire neglexerant, se excommunicasse, nisi ad certam praestitutam diem venerint; hortatur ut quandiu illi abfuerint, eorum officia exsequantur.
[Col. 0705A]

JOANNES episcopus DOMINICO Olivolensi, et LEONI Caprensi, episcopis.

Sanctitatem vestram nolumus ignorare misisse nos Felici et Petro episcopis, et Dominico, qui vocatur electus Torcellensis Ecclesiae, seu abbati Altinensis monasterii, atque archidiacono Torcellensis Ecclesiae, nec non et archipresbytero et archidiacono, atque hujus aequivoco ac nepoti Laurentio [Col. 0705B] diacono Gradensis Ecclesiae, quia toties a nobis vocati ad concilium Romae occurrere contempserunt, futuram excommunicationis sententiam, et eum qui ex his tunc saltem venire distulerit, tandiu post Idus Februarias omni ecclesiastica communicatione privasse, quandiu in obstinatione propria perseverans, apostolicam adire sedem contempserit. Alios enim horum nostro concilio pro communibus Ecclesiae utilitatibus volumus interesse. Quosdam autem, quia super quibusdam reprehenduntur excessibus, de his satisfacturos requirimus. Unde, fratres charissimi, vos in specula esse praecipimus, et si quidem praedicti episcopi, dextra Excelsi corda eorum immutante, ad concilium nostrum circa Idus occurrerint, ut praedictum est, Februarias, vos per ipsam regionem [Col. 0705C] morati, quae sunt verae religionis peragite, ne quis sine perfectis Christianitatis sacramentis abscedat, neque poenitens minus reconciliatus deficiat; et caetera illic interim definite quae ad speciale pertinent episcoporum officium. At vero si pater inobedientiae sic mentes eorum obsederit, ut obedire omnino despiciant, restat ut eo qui obaudierit benignius tractato, qui praenotato tempore ex his omnibus abfuerit, post excommunicationem noverit se anathematis gladio puniendum. Qua de re praevidimus haec omnia nota facere vobis, ut ea scientes ad omnium notitiam perferatis, et hoc ad quod decrevimus exhortari magnopere studeatis. Quod si vos non audierint, non enim, ut Dei ad Ezechiel voce dicamus, volunt audire vos, quia nolunt audire [Col. 0705D] nos (Ezech. III), habete illos, et habendos ubique modis omnibus praedicate, sicut Dominus praecepit haberi eum qui Ecclesiam non audierit (Matth. XVIII); tantumdem est si dicatur, sicuti nos eos haberi [Edit. Rom. addit, supra] decrevisse significavimus. Videte autem, ne persona vobis quaelibet silentium possit imponere, ne, quod absit, tanquam idololatrae judicemini. Est enim, Samuele edocente, quasi scelus idololatriae, nolle acquiescere (III Reg. XV). Si praeterea Felix vel Petrus impedimento inevitabili prohibitus, non venerit, idoneum virum ex diaconibus Ecclesiae suae mittat per omnia vices suas supplentem. Jam vero si quoquo modo potuerint et noluerint, quia idcirco excommunicationis una cum [Col. 0706A] tanti mali auctoribus sunt nexibus irretiti, non solum ab eorum vos communione prorsus arcete, sed et ab omnibus qui eis communicaverint (sunt enim pari omnes obligatione constricti). Optamus sanctitatem, etc. Data Kalend. Decembris, indictione decima.



LIII. AD DELTUM EPISCOPUM. (Anno 876.) Ut vice apostolicae sedis fungens Venetias pergat, et episcopos ejus regionis Romam ad concilium, sicut jusserat, venire faciat.

JOANNES reverentissimo DELTO episcopo.

Tuae dilectionis sinceritati pastoralis officii nobis sollicitudine junctae, quam in consortium nostri [Col. 0706B] laboris asciscere decrevimus, cognitum facimus, quia Petrus reverendissimus Venetiarum metropoleos antistes, multis suffraganeorum suorum gravatus molestiis, et canonicae constitutioni repugnantibus malis oppressus, delegit corde devoto sanctorum apostolorum Petri et Pauli ad limina properare, indeque salutis et optatae consolationis opem percipere, ubi totius Ecclesiae Christus Deus noster fundamentum locavit, et religionis atque justitiae caput instituit. Et ideo querimoniis ejus aures clementiae nostrae, litteris tam ipsi Urso Venetiarum duci quam suffraganeis ejus episcopis, quorum sane inobedientia et temeritate canonicus vigor confusus, Ecclesiae Dei potestas exinanita, et metropolitana dignitas corrupta existit, ut in conspectu nostro apostolicaeque [Col. 0706C] sedis praesentia, utriusque partis praesentia existente, liteque discussa, finem causae debitum aequo imponeremus libramine, litteras nostras direximus; sed ipse dux excusationis verba potius quam quaesitas a nobis personas statuto tempore maluit destinare. Unde nolentes praefatum fratrem et coepiscopum nostrum absque consolatione debita relinquere, rati sumus te vice nostra illuc dirigere, quatenus divino fretus auxilio ea quae praedicto fratri sunt necessaria prudenter peragas et cum Domini timore cuncta perficias. Has igitur apostolatus nostri litteras accipiens, pro utilitate et salute Ecclesiae Dei ceu idoneus Christi miles laborare satage; quoniam dicente Apostolo (I Thess. II), labor noster non erit inanis in Domino; et si socii sumus laboris, erimus [Col. 0706D] profecto et consolationis. Christo igitur duce, Venetiam perge, Ursoque duci epistolam destinatam tribue, eamque ut auribus audiendi audiat, instanter admone, ne statutis apostolicae sedis resistere, quin potius humili corde obedire procuret. Alteram vero epistolam Felici sanctae Ecclesiae Equilensis episcopo, quem ad nos venire jubemus. Tertiam quoque Dominico Olivolensis Ecclesiae et Leoni Caprensis Ecclesiae, episcopis quos ibi manere volumus, eisque ut in his quae Dei sunt te fideliter adjuvent, praecepimus, tribue. Quartam vero Dominico electo Ecclesiae Torcellensis dare procura; eosque terribiliter obtestando atque jubendo easdem epistolas in conspectu totius Ecclesiae et populi, teque praesente [Col. 0707A] legere facito: quibus nimirum perlectis tam eosdem episcopos supradictos, hoc est felicem [a 1Kb] Matemautensem, et Petrum Aquilensem, episcopos, nec non Laurentium archidiaconum Gradensis Ecclesiae, abbatem coenobii Altinensis, archidiaconum Roscellensem, et archipresbyterum Gradensem, cum nepote suo Laurentio Romam in praesentiam nostram, ex nostra apostolica auctoritate Idibus Februariis, omni mora vel occasione postposita, secundum tenorem epistolae nostrae venire praecipe. Nam si in praedictis Idibus venire quolibet modo distulerint, sciant se omni ecclesiastica communione esse privatos, atque anathematis vinculis innodatos, quousque nostris se obtutibus praesentare curaverint. Cumque omnia juxta nostrae praeceptionis affectum [Col. 0707B] pia et fideli devotione compleveris, ad Ecclesiae tuae revertere gremium, nobisque sub certitudine cuncta renuntiare non differas. Ut si de caetero aliqua super his agenda sint arbitrio solerti, ut cura debita sollicitius Deo propitio peragamus.



LIV. AD LAMBERTUM COMITEM. (Anno 876.) Ut compescat sibi subjectos a malis quae perpetrabant; quos si emendare non potuerit, minatur illos se excommunicaturum: legatis multa ei viva voce referenda se injunxisse significat.

JOANNES episcopus LAMBERTO comiti.

[Col. 0707C] Ab olim, si recordaris, salutem tuam atque profectum desiderantes, et anima te salvari, et corporeis honoribus cumulari quaesivimus et optavimus. Et quia nunc multo amplius hoc quam prius, fili charissime, volumus, scias paterno affectu a nobis te diligi et ut spiritualem filium prorsus amplecti, quoniam honorem atque tuum profectum nostram gloriam esse putamus, et de tuae prosperitatis augmento in Domino gratulamur: unde et tu non immemor nostri, rogamus, ut semper et ut his quae volumus, et quae nostrum de tuis hominibus pontificium pulsant, emendare nullatenus praetermittas; non enim speramus ut talia scias qualia ab eisdem tuis hominibus in nostris finibus perpetrantur. Quae oportet [Col. 0707D] gloriam tuam studiose inquirere, et, sicut condecet, pro Dei et nostro amore omni conamine emendare, quia tam hominibus S. Petri apostoli quam hominibus Guidonis tui homines, sicut fertur, innumera mala faciunt et rapinas multas exercent. Quae rogamus statim emendare facias, et tibi subjectis ultra tale quid facere non consentias. Verum si id forte emendare te non posse fateris, ut cum pace tua dicamus, in pravos atque iniquos homines illos ob tui amoris dilectionem, tuo consensu adhibito, nostri apostolatus sententiam dabimus, et quousque resipiscant, a liminibus sanctae Ecclesiae sequestrabimus. Latores vero praesentium missos apostolicae [Col. 0708A] sedis, Acimundum scilicet et Walpertum venerabiles episcopos dilectos nostros ad tuam nobilitatem direximus, ut hi quod pagina reticuit viva voce loquentes edicant, et revertentes de tua benevolentia nos laetiores efficiant. Data XIX Kalendas Januarii, indictione decima.



LV. AD GUAIFERIUM PRINCIPEM SALERNITANUM. (Anno 876.) Laudat ejus fidei constantiam erga sedem apostolicam: Adelgisii et complicum fraudes detestatur, suumque et aliarum Ecclesiarum auxilium contra Saracenos ei pollicetur, et hortatur ut in fide persistat, utque episcopum Surrentinum ad se mittat.

[Col. 0708B] JOANNES episcopus GUAIFERIO principi Salernitano.

Gloriosae nobilitati vestrae, quam spiritualibus ulnis amplectimur et dilectionis semper sinibus fovere non mediocriter anhelamus, condignas gratias agimus, quoniam in fidei petra statuens constantiae pedes, nec fluminibus, nec ventis diversorum eventuum impetu potuit a stabilitate sua demergi, vel a nobis praestitis sponsionibus aliquatenus amoveri; fundata enim est supra petram. Quae autem de Adelgisii et complicum ejus prioribus ac modernis fraudulentis actibus indicastis, et ipsi veraciter sensimus, et sagacitatem tuam, ut se res habet, sensisse manifeste cognovimus. Erit autem eis ut Saul et Achab (I Reg. XX), et anima eorum pro anima inimicorum [Col. 0708C] Dei, quoniam virum dignum morte dimittere minime formidarunt, nosque Deo favente cantabimus et psallemus: In operibus manuum suarum comprehensus est peccator (Psal. VII): et iterum: Lacum aperuit, et fodit eum, et incidit in foveam quam fecit: convertetur dolor ejus in caput ejus, etc. (Psal. XVII). Interim autem, quantum nos superna virtus adjuvare dignata fuerit, et in consiliis et in auxiliis vobis ferre praesidium non omittemus, sed piissimum filium nostrum semper Augustum ad adjuvandum vos tam per se quam per exercitum suum quantocius incitabimus. Simili etiam modo et alios quosque fideles et Ecclesiae Christi amicos ad hoc ipsum excitare atque hortati studiosius procurabimus, [Col. 0708D] atque omnia, sive quae nos cogitare, sive quae vos salubriter adinventa nobis intimare maturaveritis, gratulanter agere ingenti cum gaudio festinabimus. Interim autem state in fide, viriliter omnes agite, et confortetur cor vestrum (Psal. XXVI), non Insultam [in Sultam], qui Satan congruentius dicitur, sed sperantes in Domino: ita ut omnes a paganorum consortio subducatis, et vos ad pacem in invicem et concordiam unitatis in Christo Jesu Domino nostro: quidquid sane consilii vobis vel accreverit, vel salutiferum visum fuerit, nobis innotescere ne pigritemini, ut a libramine nostro vel tanquam salubre approbetur, vel si aliter coelitus [Col. 0709A] revelatum fuerit, aliter et dispensetur. Etenim nos vestra damna nostra credimus, sicut e contrario lucra vestra nostra procul dubio deputamus. Episcopum interea Surrentinum sive per terram, sive per mare profectum, quia jam minus recepimus, haud parum moleste tulimus; et nisi ocius mittatur, molestius non immerito sustinebimus: at vero, si ad nos indifferenter fuerit destinatus, tunc magna et solita devotionis tuae recognoscemus indicia, et pure profecto circa pontificium nostrum dilectionis tuae sole clarius patebunt insignia. Optamus gloriam, etc. Data XV Kalendas Januarii, indictione decima.



LVI. AD LANDULPHUM EPISCOPUM CAPUANUM. (Anno 876.) Ejusdem argumenti.
[Col. 0709B]

LANDULPHO episcopo Capuano.

Sicut de sanctitatis tuae devotione ab olim erga hanc sanctam Romanam Ecclesiam habita gratulamur, ita de infidelium et de inimicorum malevolentia contristamur, nullatenus de omnipotentis Dei misericordia diffidentes, quod et tibi condigna recompensatio et illis repentina confusio maturetur. Verum, ut condecet, reverentiam tuae fraternitatis laudabiliter amplectentes, et gratias agimus, et ut in bono perseverare proficereque decertes, apostolica mansuetudine deprecamur: quatenus qui in illis regionibus et sanctitate decoratus et devotione [Col. 0709C] praelatus es, sis etiam contra tortitudinem regula, et sicut hactenus fecisse probaris, contra infelices felicitas, et contra iniquos aequitas, atque lux contra tenebras; sciens illius qui de tenebris dat lucem splendescere, solatium nobis et vobis citius adfuturum, et nimis diu afflictae Christi Ecclesiae omnipotentem Dominum consulturum. Praeterea quod de adjutorio, sicuti et ingens necessitas omnimodis postulat, a nobis conferendo deposcis, hoc et nos meditamur, hoc volumus, et divina gratia protegente, cito nos collaturos confidimus: quia jam calamitatem nobis commissi populi sustinere non possumus; jam devastationem terrae istius aspicere non sufficimus; tantumque dolemus, ut dici non [Col. 0709D] possit, si omnes artus nostri vertantur in linguam. Quapropter vellemus, adhibito sanctitatis tuae consultu, necessaria ad communem securitatem negotia praevidere: tamen praeter id quod ad praesens difficile posse fieri, ut ita dixerimus, cernitur; cum primum se nobis posse praebuerit, quanquam imperialem exercitum nos cito habituros speremus, hanc ipsam necessitatem spirituali filio nostro serenissimo semper Augusto rursum significabimus, et ut quantocius nobis potenti virtute subveniat, humillimis precibus exhortabimur. Verumtamen prope est Dominus omnibus invocantibus eum in veritate. Voluntatem timentium se faciet, orationes, eorum exaudiet, et salvos faciet eos (Psal. CXLIV). Data XIV Kal. Januar., indict. X.



LVII. AD AJONEM EPISCOPUM BENEVENTANUM. (Anno 877.) Commendat eum de zelo erga sedem apostolicam, monet ut sibi adjumento sit in expellendis Saracenis, suumque fratrem ad idem faciendum impellat.
[Col. 0710A]

Reverentissimo et sanctissimo AJONI episcopo Beneventano.

Susceptis atque relectis litteris sanctitatis tuae, gratias omnipotenti Deo retulimus, et pro tuae devotionis affectu proque sollicitudine quam inquirendo de nostris eventibus habuisti, multum in Domino gratulati sumus. Decet enim, et omnino coram oculis divinae majestatis exstat conveniens, ut hi [Col. 0710B] quos fideliores erga sanctam matrem cunctorum, scilicet Romanam, Ecclesiam esse conspicimus, nostris affectibus, et si non per corpus, per spiritum amplectantur, et fraterna dilectione juxta merita singulorum tractentur. De hoc autem quod asseris, te de nostra sanitate laetari, sicut et contrario de oppressione Saracenorum tristari, optime quidem, ut ita dixerim, quantum foris est, tangis; sed quantum intus est, juxta tribulationem quam patimur, non advertis. Praecipue cum pro populi nobis commissi vastatione solum nobis supersit sepulcrum, et pro his qui nobiscum certare debuerant, et non solum inimicis Christi faveant, sed etiam nostrum laborem impediant, immensis angustiis aestuemus. Sed in his non solum nobis orationibus a vobis subveniri [Col. 0710C] precamur, verum etiam quos a communi nostro certamine deviare cognoscis, et exemplo operis, et verbo praedicationis revoces, exhortamur. Caeterum licet nostro itineri Neapolim, nobis pro maxima nostrae Ecclesiae necessitate nuper advenientibus non adhaeseris, tamen quod per praesentiam non egisti, per absentiam, si ille calor fidei in te viget quem credimus, agere prorsus valebis. Bene enim tuo ministerio cedis, si et laborem nostrum, quem valde debiles corpore pro liberatione Christiani populi tunc assumpsimus, opportune advertis, et tribulationis, quam modo patimur, memor semper existis. Nam nunquam consilium fratris tui per aliquos tantum subverti potuit, quantum per tuae sanctitatis solertiam immutatione dexterae Excelsi non possit [Col. 0710D] convertit. Eia igitur, frater charissime, accinge episcopaliter lumbos tuos, et medullitus fratrum nostrorum, pro quibus Christus suum sanguinem fudit, neces atque dictu horrendam captivitatem perpende, et insta opportune, importune (II Tim. I), fratremque jam dictum monitis, imo verbis increpatoriis exhortare, ut nostros pios conatus sequatur, et pro Christianis nobis certantibus opem tribuat, voluntatem extendat, et opus te instante exibeat, et misereatur Deus. Quid nobis proficit Christianum vocabulum, si opere Christiano caremus? Quid prodest nobis cognovisse viam justitiae, quando post cognitionem retrorsum conversi, cum inimicis Christiani nominis tam libere foedera copulamus? Ergo, sicut diximus, [Col. 0711A] beneficiis sanctae Romanae Ecclesiae tua sanctitas non ingrata nobiscum laboret, nobiscum pro salute populi Dei in illis partibus cooperatrix existat, et nostro certamini favens, sanctae Romanae Ecclesiae se devotam nomine et opere semper exhibeat. Quia si tu, sicut potes, peregeris, nec fratris tui, nec alicujus hominis factum, nostrum opus piumque laborem, Christo juvante, apud vestrates ex toto dissipare valebit; quin potius incrementum per Jesum Christum Dominum nostrum augebitur, et labor proficuus apparebit. Data Kalendas Februarii, indictione X.



LVIII. AD CAROLUM CALVUM IMPERATOREM. (Anno 877.) Propter imminentia tum a Saracenis, tum a quibusdam Christianis, gravissima pericula, enixe petit ut promissa auxilia quamprimum mittat, et destinatos ea de causa legatos commendat.
[Col. 0711B]

JOANNES episcopus CAROLO imperatori.

Cum nos in ecclesiasticis curis instantia quotidiana constringeret, et hinc inde populi nobis commissi continuus dolor, qui cuncta nostra interiora perculit, perturbaret, illud, ut ita dixerim, inter alia flevimus, quod nunc usque tam per terram quam et navigio ad vos nostrum missum dirigere summo desideravimus studio, ut nobis vestram prosperitatem desiderantibus et anxie sitientibus renuntiarentur citissime sanitates, sed omnino nequivimus. Hinc fateor, fili charissime, tanta per utrumque iter impedimenta [Col. 0711C] timuimus, quantum et per paganos et per iniquos Christianos, sine respectu divini timoris, generari mala, quae aetas nostra non meminit, deploramus. Tanta enim sunt, ut intra moenia Urbis reliquiae populi innumerata paupertate affectae consistant, et omnibus forinsecus devastatis ac in solitudinem redactis, nihil jam restet nisi, quod Deus avertat, ipsius Urbis excidium. Sed et quantum nos Leo venerabilis episcopus, apocrisiarius et missus sanctae Romanae Ecclesiae, communis quoque fidelis, a vestro servitio rediens, de hoc quod a vobis retulit, post se vestrum exercitum contra Agarenos esse mittendum, laetificaverat, tantum hucusque eumdem nobis exspectantibus, quod consecuti non sumus, validior moeror et ineffabilis angustia contristavit, [Col. 0711D] quia tota Campania ab ipsis Deo odibilibus Saracenis funditus devastata, jam fluvium qui a Tiburtina urbe Romam decurrit, furtim transeunt, et tam Sabinos quam sibi adjacentia loca praedantur. Sanctorum quoque basilicas et altaria destruxerunt, sacerdotes et sanctimoniales, alios quidem captivos duxerunt, alios autem variis mortibus necaverunt, et omnem Christi sanguine redemptum populum in circuitu deleverunt. Et quid dicam? aut quid loquar? cum pervenerit gladius usque ad animam, et sanguis omnium de terra clamet ad Deum. Ergo, praecellentissime Caesarum, jamjam nostrae calamitati succurrite, jam populi nostri miserias relevate, jam vestrae potentiae manum porrigite, et hanc terram, [Col. 0712A] cujus vobis necessitates ab ipso vestrae vocationis initio notas fecimus, liberate, ne si perdita fuerit, vestrum vilescat imperium, et totae Christianitati noscatur dispendium. Reminiscimini igitur propter Deum, reminiscimini, quia multa spe et fiducia freti, divinitus et humanitus ad imperii gubernacula promerenda pro vobis certamina sumpsimus, nullique labori pepercimus. Ideoque vicem nobis rependite, ut spes et labor noster non sit inanis in Domino; quia cum haec fuerit semper apud vos summa nostrae petitionis, si amplius nobis auxilium vestrum subtraxeritis, in desperationem lapsi deficiemus, et forsitan in aliud consilium, resumptis aliquantulis viribus, necessario transcendemus. Non enim, sicut vos forsitan aestimatis, mediocre malum [Col. 0712B] tota nostra Ecclesia patitur, minimis status reipublicae damnis afficitur: sed alia Saracenorum incursibus, alia autem Christianorum ita sunt exterminata et devastata tyrannide, ut non nostra sint quae nostra fuerunt: quin potius solo nomine omnibus illis utamur, et vel ad defensionem patriae, vel ad aliquam utilitatem nostrae Ecclesiae, quorumlibet solatia nunquam inveniamus. Praecipue autem multi, quos vestra non ignorat majestas, non solum nulla nobis solatia conferunt, verum etiam quidquid residuum est a paganis, impraetermisse subtrahunt, et omnem nostram dispositionem in territorio Romano suis violentiis calcant; adeo ut nec victualia nec ulla quadrupedia in omnibus nostris remaneant, nec ullum qui nobis compatiatur, vel nostros singultus [Col. 0712C] aut gemitus doleat, oculi nostri aspiciant. Sed quia tanto imperatori pauca sufficiunt, et ex istis jam, fili charissime, quae nos prae gemitu et afflictione cordis loqui non possumus, universa alia cognoscetis, quasi humo prostrati vestram magnificentiam deprecamur, et per futurum judicium deprecantes, cum tota nostra Ecclesia vestro divinitus protecto imperio totis viribus suggerimus, votisque supplicibus preces multas effundimus, ut contritae et omni humano solatio destitutae sanctae matri vestrae Romanae Ecclesiae defensionem, debitamque tuitionem, cunctis remotis occasionibus, cunctisque omissis dilationibus, omnimodis praebeatis: quia cum jam juxta praecipitium consistamus, nisi manu vestrae defensionis, et necessariis nobis, [Col. 0712D] sicut praemisimus, imo saepius exoravimus, quantocius opibus subvenire studueritis, spe vivendi per Christianos sublata, aut ipsis paganis subjiciemur, aut, quod avertat divina potentia, ab eorum multitudine victi, ad omnem Christianitatis interitum crudeli nece peribimus, ac per hoc et Christi nomen in gentibus blasphemabitur, et vestrae opinionis ante acta studia oblivioni trademur. Hujus rei gratia, sicut supra meminimus, opportunum adjutorium conferentes, nobis vestrum exercitum ad hostilem expeditionem promptissimum destinate, aliosque Deum per omnia diligentes missos, qui vitiorum flammas justitiae tramite usi compescant, nimia celeritate dirigite: quatenus qui innumeris tribulationibus [Col. 0713A] quatimur ac aestuamus, et pro populi nobis commissi miseriis cruciamur, vestris consolationibus refecti laetemur, et per vos tranquillitate percepta, optatam libertatem, sicut decet, per tam benignum imperatorem consequi mereamur. Postremo sublimitatem vestram deposcimus ut latores praesentium, Petrum scilicet atque Petrum venerabiles episcopos, missos apostolicae sedis, nostrosque dilectos, juxta morem benigne ac pacifice suscipere non dedignemini, et ea quae piis vestris auribus pro utilitate sanctae Romanae Ecclesiae in conspectu vestro retulerint, ad congruum ac opportunum effectum pervenire, pro sanctis apostolis vestris intercessoribus apud Deum, celeriter studeatis. Data quarto Idus Februaris, indictione decima.



LIX. AD RICHILDIM AUGUSTAM. (Anno 877.) Ut imperatorem conjugem suum ad opem Ecclesiae quamprimum ferendam hortetur.
[Col. 0713B]

JOANNES episcopus RICHILDI Augustae.

Multo peracto jam tempore, tam ad spiritualis filii nostri Augusti quam ad vestram invisendam clementiam missos apostolicae sedis destinare desideravimus, quatenus et de utriusque sospitate laetiores efficeremur, et nobis commissae, sanctae scilicet matris vestrae, Romanae Ecclesiae calamitates atque oppressiones, quas a Christianis et ab iniquis paganis sine cessatione patimur, ad memoriam reducentes, ab eodem Augusto consolationem et optatam [Col. 0713C] opem, sicut sperabamus tandem aliquando consequi mereremur. Sed omnium viarum aditibus a malis obsessis hominibus, plus nos compulit dolor lacrymas fundere quam locus pateret ad vos nostros missos dirigere: quia ex uno, sicut diximus, Christiani, ex alio pagani ita nos credeliter persequuntur, ut solis moenibus Urbis relictis, omnia in circuitu longe lateque consumpta habeant, et in solitudinem prorsus redacta. A quibus per tantum imperatorem relevari jam credebamus et recuperationem aliquam vel medelam adipisci summopere praestolabamur; sed ecce pro peccatis nostris aliis negotiis implicatus, nobis hactenus distulit ferre praesidium. Et quia jam sustinere non possumus, gloriam vestram multipliciter deprecamur, ut vice [Col. 0713D] nostra fretae, sumatis in femineo sexu virile pectus, et pro amore sanctorum apostolorum Petri et Pauli, quorum ita est devastatum terminum, ut magis libeat flere, quam dicere, tandiu apud piissimum imperatorem nostrum insistatis, quousque et contra paganos opem praebeat, et Christianos compescere gaudeat. Quoniam ideo illum tanto diademate ab olim quidem a nobis exspectatum ac praeelectum decore curavimus, ut sanctae Romanae Ecclesiae recuperatio et securitas, quam ademptam dolebamus, per pium studium ejus, quo semper fruebatur, rediret. Quapropter, charissima filia, per Deum vos adjuramus, opportune importune insistite, ut antequam in ipsa urbe Romulea aliud periculum, quod Deus [Col. 0714A] avertat, proveniat, manum suae defensionis exhibeat, et hanc terram, quae sui imperii caput est, ad libertatem reducat, ne quando dicant gentes, ubi est imperator illius? Quatenus et nobis spes evadendi, vivendique remaneat, et priusquam hiems vel ver transeat, contra eosdem paganos Romae siut illius exercitus praeparata subsidia. Alioquin aut omnino peribunt, aut coacti ut solam vitam redimere valeamus, eis qui nobis dominantur, quomodocunque subjiciemur. Data IV Idus Februarias, indictione decima.



LX. AD CAROLUM CALVUM IMPERATOREM. (Anno 877.) Mittit imperatori palmam, et a malis, quibus a Saracenis pravisque Christianis urgebatur expositis, auxilia petit.
[Col. 0714B]

JOANNES episcopus CAROLO imperatori.

Inter caetera quae, vera crescente religione, ab olim ecclesiastica facta vestrae pietati duximus intimanda, virentium vobis palmarum ecce bravium mittimus, quod Apostolus non omnes qui currunt, sed unum propter unitatem legitime certantium accipere protestatur (I Cor. IX). Quapropter, fili charissime, quasi praesentes, incurvatis genibus et submisso capite, deprecamur et obsecramus, ut ita legitime celsitudo vestra in hujus saeculi stadio pro Christi Ecclesia currere, ita decertare contendat, ut non solum bravio victrix vestra dextera adornetur, verum etiam sacratissimum caput diademate gloriae decoretur, [Col. 0714C] imo pro visibilibus his et corruptibilibus, non tantum palmam, sed et coronam accipiat incorruptam. Sed, heu, clementissime imperator, ecce dum ad alia intenditis, mater vestra, sancta videlicet haec Ecclesia, quae vos spiritualiter, genuit, periclitatur et in novissimum devenit exitium: hinc inde non solum tabernaculis hanc Idumaeorum et Ismaelitarum, et Agarenis quotidiano gladio et captivitate in interitum impellentibus, verum etiam falsis filiis Sarae, quos optime nostis, in praedam et direptionem miserabiliter immittentibus; ita ut et illi saepe usque ad muros Urbis quamvis clandestinis horis pervenerint, sed et Tiberinum fluvium, qui olim Albula dicebatur, juxta Sabinorum confinia pertransierint; et isti qui nobis vicini sunt, ex altera parte ita saeviant et debacchentur, [Col. 0714D] ut non hominem, non agrum, non jumentum, non pecus, non quidquam ex his quae sancti Petri juris existunt, dimittere patiantur, sed omnia quae oculo vident manu diripiant, et mala quae cogitant sine mora perficiant. Haec sunt, charissime, de innumerabilibus pauca, quae mater vestra Romana, proh dolor! diebus vestris perfert Ecclesia; quasi non vos specialiter ex omnibus et prae omnibus amaverit, invitaverit et extulerit, vel quasi nos non vos, auctore Deo, in imperium coronaverimus, et vobiscum in omnibus, quasi cum sapientissimo Salomone, ut quondam ille fidelis Sadoch sacerdos (I Reg. I), adversus alterum ad omnia minime steterimus, nec cuncta quae pro vobis debuerimus facere, fecerimus: [Col. 0715A] ad extremum quasi non hodieque manui vestrae speciali voto et praerogativa plenam benedictione palmam, sicut et cernitis, destinemus adversus visibiles hostes et invisibiles triumphantem. Optantes enim vos de cunctis adversariis triumphare, nihil aptius vobis quam ramos palmarum duximus offerendum, quos et pueri sternebant in via Domino Hierosolymam venienti (Matth. XXII), antiquum hostem triumphaturo et mundum victuro. Sed dicuntur multae vos impedire sollicitudines. Hoc plane nec nos ignoramus. Verum ut cum Domino fateamur (Luc. XI), et haec oportuit facere, et illa non omittere. Nam vobis, qui in agone contenditis, ut ad bravium supernae vocationis et ad capessendam coronam incorruptam perveniatis, ab omnibus aliis abstinendum [Col. 0715B] est, et legitime, ut praediximus, decertandum. Quid autem magis legitimum quam ut prae omnibus et ante omnia Romanae curam habeatis Ecclesiae, quae caeterarum magistra est et mater Ecclesiarum, quae vestro in tempore tantis ac tam immanibus succumbit sine cessatione periculis. Denique si haec Ecclesia, quae caput est, viget, caetera membra, quamvis languida, recuperandi fiduciam non amittunt quae nimirum omni robore carent, si contingat solum caput forte languere, quanto potius, quod avertat omnipotens, si contingat exstingui? Unde iterum iterumque totis singultibus totisque imploramus praecordiis, et per Christum Dei Filium suppliciter adjuramus, qui vos ad tantum provexit fastigium et imperium, vel nunc citatum extendite [Col. 0715C] clementiae brachium, et periclitanti patriae, quin potius mundo, auxilii jamjamque porrigite dexteram. Ecce Petrus in commissis ovibus mergitur. Erigite ergo eas vos a fructibus, clementissime. Sic vos ipse ab excessuum alluvionibus erigat, et vobis coelestis atria regni intercessionum suarum clavibus reseret, et vitae aeternae pascua invenienda inter angelos sine termino tribuat, quae oculus non vidit, nec auris audivit, etc. (I Cor. II). Data Idibus Februarii, indictione decima.



LXI. AD ANSPERTUM ARCHIEPISCOPUM MEDIOLANENSEM. (Anno 877.) Respondet, abbatem qui, nullo comprobato crimine, a regii coenobii praepositura depulsus fuerat, esse revocandum; homicidam autem, et facinoris socium, ab omni praepositura pellendum.
[Col. 0715D]

JOANNES episcpous ANSPERTO archiepiscopo Mediolanensi.

Laudamus sanctimoniam tuam, frater charissime, justitiae zelo ferventem; sed in promotionibus sive antistitis, sive abbatis, nil profecto aliud gerendum possumus exhortari, nisi quod sacri canones sanciunt quos nulli sacerdotum licitum est ignorare, vel quidquam facere quod Patrum possit regulis obviari. Verum quia in utroque filii nostri semper Augusti interfuisse perhibetur assensus, ejus super hoc esse videtur exspectandus adventus: ad cujus cum [Col. 0716A] tua sanctitas accesserit pietatem, credimus nil Ecclesiae Dei praeter paternas regulas illaturam. Moderatio quippe sedis apostolicae, et universalis Ecclesiae dispositio, in hoc periculoso tempore pene cuncta dispensatorie moderanda compellit. Quamvis autem praesenti sit exsuli consulendum, nihil tamen est, non exstante ulla necessitate, contra canones Patrum agendum. Abbas autem qui, nullo comprobato crimine, a regii est coenobii praepositura depulsus, ejusdem piissimi principis permissu, precibus nostris tuae sociatis industriae, revocandus est. Non autem solum homicidam, sed et socium homicidae ab omni praepositura pellendum decernimus. Haec perpaucis fraternitati tuae scripsimus, ne sibi omnino rescribere supersedisse videremur. Caeterum, ut cum [Col. 0716B] sancto Leone papa dicamus. Nos qui sacerdotum Domini matura volumus esse judicia, nihil possumus incognitis rebus in cujusquam partis praejudicium diffinire, priusquam universa quae gesta sunt, veraciter audiamus. Si enim, ut ait Apostolus (Gal. III), mediator unius non est, qui sic unam partem audit, ut alteri parti nihil reservet [a 1Kb] . Optamus, etc. Data III Kalendas Martii, indictione decima.



LXII. AD EPISCOPOS IN REGNO CAROLI IMPERATORIS CONSTITUTOS. (Anno 877.) Monet ut imperatorem hortentur ad opem Ecclesiae Romanae celeriter ferendam.

JOANNES episcopus omnibus archiepiscopis et episcopis [Col. 0716C] in regno imperatoris Caroli constitutis.

Pristinis attriti miseriis et oppressi calamitatibus, dilectissimi filii nostri magni imperatoris Caroli, quasi de profundis ad Deum clamantes, tanquam ipsius Domini et Salvatoris nostri anxii exspectabamus adventum, et, ut ita dixerim, ejus iteratum pro salute nostra credebamus imminere descensum. Sed, proh dolor! tot ac tantis circumdamur hinc inde periculis, ut taedeat nos etiam vivere. Ecce enim Dominicarum ovium ab Agarenis, qui sunt filii fornicationis, necnon et ab his qui solo sunt nomine Christiani, aliae gladio trucidantur, aliae fame pereunt, aliae vero in praedam et captivitatem ducuntur. Sed et pastores earum, reverendi episcopi profugiunt, et vagi huc illucque palantes [Col. 0716D] omni penitus egestate tabescunt. Redacta est terra in solitudinem, et ablatis ab illa hominibus, ferarum saltus effecta est; civitates, castra et villae subversae, nec ubi earum fuerint aedificia, innuunt. Sed et venerabilia loca destruentes, altaria Domini suffoderunt, ministros et servos ejus occiderunt. Facti sumus, secundum Psalmistam, in derisum et contemptum his qui in circuitu nostro sunt (Psal. XLIII), dum illi aut vicinorum auxilio potiuntur, aut saltem pacto, secundum Apostolum, tempus redimunt, quoniam dies mali sunt (Ephes. III). Seminamus pedetentim, quamvis in lacrymis, nec recolligimus, imo jam nec seminandi facultas suppeditat. Sedet [Col. 0717A] in tristitia domina orbis, mater Ecclesiarum, magistra gentium, consolatio tristium, et non est qui adjuvet, non est qui consoletur eam, nisi tu solus, o bone Deus, et si non re propter iniquitates nostras, sed spe, quae secundum Apostolum non confundit (Rom. V). Quae, fratres charissimi, partim vobis significamus (nam si per singula scribere tentassemus, facilius nobis charta quam sermo deficeret) ut sicut unum corpus sumus in capite Christo, et alter alterius membra, ita nobiscum pariter condoleatis et compatiamini: quia si quid unum patitur membrum, ut doctor gentium ait, compatiuntur omnia membra (I Cor. XII); et si compatimur, et conregnabimus (II Tim. II). Condolentes autem nobis et compatientes, accedatis ad Christianissimum filium [Col. 0717B] nostrum, et consilium Domini ab eo non abscondatis; suggerentes et exhortantes ut perpendat quis et quam terribilis sit ille, qui hunc ante saecula huic praefuturum regioni praedestinaverit, et quam districte ab eo exacturus sit quod commisit: qui scilicet tam pretiosi sanguinis fusione quod credidit emit. Meminerit etiam quia et nos illum prae caeteris propinquis et aemulis ejus amavimus, elegimus et praetulimus. Unde et eum adversus omnes hostes Ecclesiae non solum defensorem, sed et patronum et advocatum nostrum existere proposuimus: ut quod ei nos apud Deum esse satagimus, ipse inter homines pro nobis fieri non detrectet, praecipue ut accelerans nobis subveniat et sine mora contra perfidos Christianos et infideles succurrat. In quo [Col. 0717C] sanctae fraternitati vestrae prae omnibus laborandum est: pro commisso scilicet sibi sacerdotali officio, et quia, ut cum propheta veridico fateamur (Isa. X), si haec humiliatur, ad cujus confugietis auxilium, vel ubi relinquetis gloriam vestram? Data III Kalendas Martii, indict. X.



LXIII. AD LANDULPHUM EPISCOPUM CAPUANUM. (Anno 877.) Mittit legatos, ut Docibilis hypatus petierat: hortatur ut det operam una cum legatis, ut pactum cum Saracenis initum dissolvatur; se quidquid ab eo constitutum fuerit, approbaturum.

LANDULPHO episcopo Capuano.

Noverit industria tua nos tam Sergii magistri [Col. 0717D] militum quam Docibilis hypati epistolas suscepisse: quibus cognovimus eos excusabiles se velle coram nobis reddere tentavisse super contracto infando foedere quod cum Saracenis impie pepigerunt nec absolverunt, in tantum, ut gerulus earum referret jam fuisse diruptum, nisi dilectio tua pro reverentia nostri, nostrum in hoc exspectandum arbitrium judicasset. Quamvis nec haec ipsa ex toto crediderimus, eo quod de his nullam tuam susceperimus. Verum quia nos praedictus Docibilis hypatus, ut missos nostros pro tanto bono et omni Ecclesiae profuturo perficiendo, Cajetam mitteremus, obnixe rogavit, ne negligentia nostra diffamaret tantam humani generis salutem postpositam, misimus illuc [Col. 0718A] Walbertum Portuensem, et Eugenium Ostiensem sanctissimos episcopos, dilectos et consiliarios nostros, ut sive cum magistro militum, sive cum missis ejus loquentes, pactum illud, quod perditionis est causa, dissolvi per omnia suaderent, in tuae maximae sapientiae illos fiducia destinantes. Quapropter hortamur ut solertia tua tanto in hoc laboret quanto non solum a nobis condignam vicissitudinem, sed et ab ipso Deo et Domino nostro coronam se percepturam in coelestibus non poterit dubitare. Admonemus itaque, insta opportune, importune (II Tim. IV), ut tam impio discisso foedere, pax Dei, quae exsuperat omnem sensum (Philip, IV), nobis tandem coelitus restituatur. Si qua vero inter haec se ingerit inimica Deo contentio, tuae sapientiae [Col. 0718B] manibus detergatur: nulla simultas, nulla rerum vel gloriae cupiditas a tanto lucro atque profectu vos subtrahat; quia, quidquid illud est, pacifice poterit post modicum dirimi, et cum charitate, nobis quoque mediantibus, diffiniri. Certet ergo, laboret et satagat industria tua, et in his vice nostra utatur; quidquid agendum, quidquid communi ex placito fuerit construendum, vice nostra faciat atque constituat. Alacriter enim quod tua dilectio constituerit, et immobili placito fixerit, adimplere atque perficere procurabimus, nihil ut in hoc haesitet dilectio tua magnopere commonentes. Praedictis autem missis nostris missos tuos indifferenter et absque mora Cajetam dirigere procurato, qui de his omnibus cum eis salubriter tractare valeant, et quae [Col. 0718C] sunt agenda perficere. Optamus, etc. Data Idus Martii, indictione X.



LXIV. AD FROTARIUM ARCHIEPISCOPUM. (Anno 877.) Frotarium ab Ecclesia Burdigalensi a paganis devastata transfert ad Bituricensem.

Reverentissimo et sanctissimo confrati nostro FROTARIO, dudum quidem Burdigalensi, nunc autem Bituricensi archiepiscopo.

Ad hoc nos divina provisio supernaque moderatio Ecclesiis suis voluit praeesse rectores, ut dispersa congregare et servare congregata summo studio procuremus, non solum [forte, et non solum. HARD.] earumdem Ecclesiarum sollicitudinem, sed et ipsorum [Col. 0718D] quoque rectorum habeamus industriam et exerceamus solertiam: quatenus sicut rectoribus destitutis Ecclesiis alios subrogantes consulimus, ita rectoribus vacantibus Ecclesias Domini committentes, providam curam nos earumdem Ecclesiarum gerere demonstremus: maxime his qui, cum robusti praeliatores Domini sint, intra otiositatis angustiam arceri renuunt, et per hoc expeditius contra vitia certaminum exercitia quaerunt. Quia igitur Burdigalensem Ecclesiam, totamque pene sub ejus habitam regimine dioecesim, ita paganorum frequentes gladii praedaeque continuae consumpsit irruptio, ut pene omne illic episcopale vacet officium, necessario praevidimus, Dei omnipotentis auctoritate, [Col. 0719A] beatorumque Petri ac Pauli apostolorum principum, fraternitatem tuam, cujus vacatio defectus est fidei, et fere virtutum omnium detrimenta, in Ecclesia Bituricensi, quae vacare pastorali cura dignoscitur, ab hac praesenti decima indictione praeferre simul et incardinatam praeficere, habito in eadem Bituricensi Ecclesia totius jure metropoleos ac dioeceseos priscis temporibus a sacris canonibus praestituto, et in illa Ecclesia eatenus conservato: ita ut pastor ejusdem sanctae Bituricensis Ecclesiae, rector et antistes ex hoc revera dicaris, habearis, et Christo propitio percolaris, ea quae Dei sunt jugiter agens, et utilitati proximorum semper intendens. Qui vero contra hujus apostolici privilegii nostri statutum, quod necessitate barbarica, et dispensatione cogente [Col. 0719B] loci et temporis, exemplo etiam majorum protulimus, agere forte tentaverit, divinis mysteriis tandiu privetur quandiu minime resipiscens, apostolico praecepto per frustra permanserit inobediens. Data, etc., indictione X.



LXV. AD CAROLUM REGEM. (Anno 877.) Monet ut bona ablata a monasterio sanctimonialium restituenda curet; quod nisi intra sexaginta dies fecerit, et per legatum id sibi nuntiaverit, vel causam cur non sint restituta, non reddiderit eum excommunicat.

JOANNES episcopus CAROLO [a 1Kb] glorioso regi.

[Col. 0719C] Cum generositatem tuam tanta claritas prosapiae regalis extollat, miramur et obstupescimus quomodo hanc tam sinister longe lateque discurrens rumor obnubilet, asserens et affirmans te Italiam ingressum ad monasterium accessisse ancillarum Dei apud Brixiam constitutum; indeque cum illic ipse morareris, tyrannice aurum ablatum, tam ipsius venerabilis monasterii, quam dilectae filiae nostrae Angelbertae Dei cultricis, quod sibi ad ipsius praecipue coenobii sustentationem procul dubio reservaverat. Unde moerore vehementer afficimur, dolentes gloriam tuam ad tam immane sacrilegii genus dilapsam et instar cujusdam gentilis regis vasa domus Dei ad usus proprios inflexisse conatam (Dan. I). Atque ideo dilectionem tuam in Christi visceribus esse [Col. 0719D] cupientes, monemus et sacris convenimus eloquiis cum Psalmista fatentes: Nolite sperare in iniquitate, et in rapinis nolite concupiscere (Psal. LXI). Si qua ergo a praedicto pio loco, sive gloria tua sciente sive nesciente, ablata sunt, industria tua diligentissime requirantur, et inventa in eo sine mora sub omni integritate restituantur: ne, quod absit, si aliter egeris, et Deum contra te ad iracundiam provoces, et decus tuae regiae nobilitatis offulces, atque nos ad [Col. 0720A] haec severius secundum ministerium nostrum punienda commoveas. Denique nisi post lectam hanc nostri apostolatus epistolam, intra sexaginta dierum spatium, thesaurum illum sine aliqua diminutione reddere proposueris, ita ut missus tuus Romam in praesentiam nostram veniens, sive reddideris, sive nec reddideris, quidve hic agendum delegeris, veram et idoneam exposuerit rationem, eousque sis extunc excommunicatus, quousque ab omni te rapinae communione reddideris alienum: durioribus deinceps te sciens verberibus erudiendum, si his interim levibus tactus resipiscere forte contempseris. Amamus enim te more paterno, et ab hac secunda idolorum servitute volumus scire liberum et immunem. Etenim avaritia, secundum Apostolum, est [Col. 0720B] servitus idolorum (Gal. V). Optamus, etc. Data VI Kalendas Aprilis, indictione decima.



LXVI. AD ENGILBERGAM. (Anno 877.) Consolatur eam ob mortem mariti, atque monet ut Carolo imperatori fidem servet, seque ejus intercessorem apud eumdem Augustum futurum pollicetur.

JOANNES episcopus dilectae filiae ENGILBERGAE [b 1Kb] Christo dicatae.

Eo nos, filia charissima, nec alio circa dilectionem vestram flagrare affectu noveris, quo fuimus, quo etiam olim persistere proposuimus: nescit enim [Col. 0720C] dilectio vicissitudinum obumbrationem, nec defectum patitur, cum, secundum Apostolum, nunquam excidat (I Cor. XIII). Hujus rei gratia consolatoriis his et exhortatoriis prudentiam vestram litteris commonemus, ne deficiatis in tribulationibus, scientes, docente Apostolo, quia tribulatio patientiam operatur, patientia autem probationem, probatio vero spem: spes autem non confundit (Rom. V); omnia enim quae videntur, temporalia sunt; quae vero non videntur, aeterna (II Cor. IV). In his ergo configi, in his debes totis radicibus inhaerere, charissima: unde sapientia vestra sanctos, qui patientia in mundo claritate quasi luminaria refulserunt, prae oculis habeat, et ita inoffensis ad palmam supernae vocationis gressibus tendat, quam videlicet habituri sunt illi qui, oraculo [Col. 0720D] Dominico imbuti, in patientia sua ponunt animas suas (Luc. XXI). Nihil enim inimica mors vel manus abstulit, quod vita, quae Christus est, et ipsius provida dextera in melius non transtulit atque restituit. Abstulit mortalem illa maritum, sed ista seipsam aeternum contulit sponsum; unde quae terreni vocabamini uxor, Patris coelestis jam regis multo praestantius dicimini conjux. Ademptum est corruptibile diadema, sed praeparatur incorrupta corona. [Col. 0721A] Remota sunt decoramenta quae veterascunt, sed reposita sunt vobis ornamenta quae non marcescunt. Et quid plura? Pro aerumnoso et phantastico regno, percipietis felix et verum imperium: et revera haec est immutatio dexterae Excelsi (Psal. LXXVI). Verum cum sapienti vobis et quae nostis de paucis plura pensare pauca sufficiant; his ita praelibatis, dilectionem vestram merito commonemus ut spirituali filio nostro Carolo piissimo imperatori purae fidei ac sincerae devotionis exhibens semper integritatem, omnes ad ejus mansuetudinem attrahat, et salubribus monitis inviolabilem ei fidem servare demonstret. Non enim est potestas, ut Apostolus ait, nisi a Deo (Rom. XIII). Et: Qui resistit potestati, Dei ordinationi resistit (ibid.); nos autem, quia illum divinitus, ut [Col. 0721B] credimus, acti semel elegimus, perpetuo tanquam filium charissimum omni conatu diligimus, ita ut ipsius amicos et inimicos, nostros amicos et inimicos existere teneamus: si qua vero sunt vobis ab ejus elementia impetranda, per nos credimus, cum vobis libuerit, indifficulter obtinere valebitis. Quod et nos libentissime pro memoria priscae benignitatis vestrae geremus, et idem pius Augustus pro Dei sanctorumque apostolorum, sed et nostri dilectione animo gratanti concedet. Optamus dilectionem vestram bene in Christo valere, dilectissima filia. Data VI Kalendas Aprilis, indictione decima.



LXVII. AD WIGBODUM EPISCOPUM PARMENSEM. (Anno 877.) Hortatur ut quoscunque potest ad sanctae Romanae Ecclesiae defensionem excitet, et ad se cum suis veniat, ut communi consilio Saraceni ab Italia expellantur: mittit desideratas epistolas, quas afferendas curet iis quibus scribuntur.
[Col. 0721C]

JOANNES episcopus WIGBODO episcopo Parmensi.

Devotionis tuae affectus non inscii grates condignas referimus; quia vero sanctitatem dolere tuam cognoscimus pro eo quod a nobis nihil sibi laboris injungatur; nil esse noveris aliud nisi quia novimus te multis hujus temporis procellarum fluctibus irretitum. Verum quia nobis multa incumbit necessitas, et tua promptissima claret alacritas, hortamur ut quoscunque potes, et quomodocunque potes, ad defensionem hujus sanctae principalis Ecclesiae filiorum [Col. 0721D] excites, incites, et prout necessitas urget, impellas: sed et ipse cum his qui tibi adhaerent ad colloquium nostrum accelerare ne pigriteris, quatenus communi consilio, auxiliante Deo, gens impia nostris eliminetur e finibus: hoc est quod exigimus, hoc est quod ante speciali voto deposcimus. Quae vero de mittendis quibusque litteris nostris suggerere voluisti, votis tuis, prout temporis qualitas, et causarum dispensatio concessit, gratanter annuimus; et non solum hoc, sed et quae possumus, tanto circa sanctimoniam tuam exhibere libentius volumus, quanto hanc praeteritis illis in partibus constitutam alacrius et instantius [Col. 0722A] quae nostra sunt exsequi contemplamur. Epistolae autem ipsae quibus missae sint, superscriptio earum monstrabit, quas ipse procul dubio ad eos quibus directae sunt facies asportari. Esto itaque fidus in nobis, et viriliter age et confortetur cor tuum, et sustine Dominum, et, Accinge sicut vir lumbos tuos (Job XL), et accelera, ut dilectionem tuam superius commonuimus. Optamus sanctitatem tuam, etc. Data VI Kalendas Aprilis, indictione X.



LXVIII. AD DOCIBILEM ET JOANNEM. (Anno 877.) Hortatur ut det operam ne Christiani foedus cum Saracenis faciant.

[Col. 0722B] JOANNES episcopus DOCIBILI [a 1Kb] et JOANNI hypatis.

Devotioni tuae pro labore fidei Christianae quam excolis gratiarum actionibus persolutis, iterum et iterum exhortamur ut magis ac magis satagere et decertare, et coeptum laborem ad perfectam ducere actionem procures: ut Christiani nominis viri paganorum foedera fugiant, et solum in Deum, qui eos creavit, et non in diaboli membra, quae sunt filii fornicationis et vasa irae, spem suam ponere discant. Quod cum egeris, salvabis animam tuam, et operies multitudinem peccatorum. Dicit enim beatus Jacob: Qui converti fecerit peccatorem ab errore viae suae, salvabit animam suam a morte, et operiet multitudinem peccatorum (Jac. V). Data V Idus Aprilis, [Col. 0722C] indict. X.



LXIX. AD PULCHAREM PRAEFECTURIUM AMALFITANUM. (Anno 877.) Monet ut foedus cum Saracenis initum dissolvendum curet.

JOANNES episcopus PULCHARI [b 1Kb] praefecturio Amalfitano.

Admonemus ut in omni virtute tua et sapientia tua labores atque decertes ut illi homines paganorum disrumpere pacta procurent. Quod si fecerint, nil vobis vel illis denegabimus eorum quae rite facere possumus, et pro nulla causa vel homine nos a [Col. 0722D] communi vestra et eorum salute seu auxilio separabimus, nec illos aliquando dimittemus. At vero si illi hoc facere recusaverint, et conspicis eos nobis de die in diem tantummodo velle illudere, saltem tu fac secundum consilium tuum, quod scilicet, inspirante Deo, ex prudenti corde salutiferum protulisti. Quidquid autem de his factum, vel non factum fuerit, aut faciendum exstiterit, tuis nobis vel missis vel litteris citius indicabis, ut quae deinceps nobis necessario sunt agenda, facilius et expeditius agamus, praeparemus et ordinemus. Data V Idus Aprilis, indict. X.



LXX. AD SERGIUM MAGISTRUM NEAPOLITANUM. (Anno 877.) Dolet ipsum saepe monitum foedus cum Saracenis solvere noluisse; praecipit ut tandem pareat: sin minus, minatur se iterum eum excommunicaturum; pollicetur, si fideles legatos miserit, benigne se suscepturum.
[Col. 0723A]

JOANNES episcopus SERGIO [a 1Kb] magistro Neapolitano.

Dum verbi Dei semen in pectore tuo etiam per memetipsum post crebros missos et litteras seminassem, exspectabam non verborum folia, sed fructus operum promereri: sed quia super hac parte spes nostra frustrata est, cogor in vocem Domini per Isaiam prophetam adversus Israeliticam plebem prorumpere, clamans: Quid est quod debui ultra [Col. 0723B] facere vineae meae, et non feci? an quod exspectavi ut faceret uvas, fecit autem labruscas? (Isa. V.) Verum quia, ut cum Apostolo dicam, eadem vobis scribere mihi quidem non pigrum, vobis autem necessarium est (Philip. III); semel te tuosque adhuc admonere non abnuo ut ab infidelium consortio declinetis, et a tam profano tandem aliquando foedere recedatis. Quod si nos audieritis, non solum bona quae cupitis affluentius ex nobis habebitis, sed et magna praemia coelitus assequemini; sin autem, non solum nos spirituali vos iterato gladio percellemus, sed et hi qui non sine causa materiales gladios portant, cum sint sanctae Ecclesiae validi defensores et fervidi zelatores, cunctis adversis et prosperis conculcatis, adversus vos protinus arma corripient, et vindices [Col. 0723C] contra vos impugnatores ejus celerius properabunt. Quae nos scientes, quia vos anima et corpore salvos reddere cupimus, haec vobis denuntiamus et cavenda praecipimus. Caeterum miramur quomodo vos in litteris vestris, quas in ipsa paschali festivitate suscepimus, inculpabiles tentetis astruere, cum piaculum vestrum totus qui desertus est mundus, et sanguis de terra, qui effusus est, clamet: praeveniente autem gratia Dei, cito credimus fore ut et vos resipiscentes a vinculo quo annexi tenemini, convenientius absolvamini, et de tua tuorumque salute ipsi cum coelestibus choris pari gaudio perfruamur. Porro si missos destinatis fideles, quibus credere procul dubio valeamus, libenti eos et benigno suscipiemus affectu; et quidquid desiderio vel [Col. 0723D] voto vestro cederit, gratanter administrabimus, fidentes, quod nil impossibile, nil allegaturi sint inconveniens: e contra vero si finetenus pacti jugum cum infidelibus ducere proponitis, scitote profecto quia, ut cum Apostolo fatear, in virga veniam ad vos (II Cor. IV). Data V Idus Aprilis, indictione decima.



LXXI. AD EPISCOPUM NEAPOLITANUM. (Anno 877.) Quaeritur Neapolitanos cum infidelibus foedus iniisse, nec ab ipso eorum antistite ad viam veritatis revocari. Quare hortatur ut ipse et illi resipiscant: praeterea pollicetur se benigne suscepturum Neapolitani ducis legatos, si miserit, paratumque ad omnia se fore, quae pro Ecclesiae Dei utilitate perficienda retulerint.
[Col. 0724A]

JOANNES episcopus ad episcopum Neapolitanum.

Relictis litteris tuis, quas coepto jam paschalis festivitatis officio in die magno suscepimus, nihil quo laetificaremur, reperimus: unde ingens tristitia, et continuus dolor cordi nostro crevit, et multiplicatus nos vehementer affligit; quia populum civitatis vestrae, quae olim Dei, nunc autem principis tenebrarum effecta est, derelicto penitus creatoris sui amore, videmus jugum cum infidelibus ducere: teque ideo fore obnoxium, quoniam in medio populi polluta labia habentis, pollutum et complicem habitare, nec toto annixu te velle murum pro domo Domini, sicut [Col. 0724B] idoneum Christi athletam oportet, contemplamur opponere. Cum nos pro hujusmodi causa te ad tanti honoris culmen perducere procul dubio studeremus, quatenus te adjutorem et fidelem cooperatorem habentes, oves Domini de tam immani profundo quo ab humani generis inimico submersas et retentas jacere conspiciebamus, abstrahere atque ad superna relevare possemus, ut de illorum simul salute par apud retributorem omnium Deum pro communi certamine meritum haberemus. Sed ecce neglecta pastoralis officii cura, postposito divini timore judicii, cum illis quos aut corrigere et ad viam veritatis revocare, aut eos quasi gregem morbidum tot disciplinae salubris verberibus castigatum, salutem propriam nolentem recipere, vitare, atque de medio eorum, [Col. 0724C] sicut jam olim tibi ex divina auctoritate praecipimus, exire debueras, nec amplius cum praevaricatoribus et consortium infidelium habentibus habitare praesumeres, ut tuae devotionis sinceritate manifestius apparente, reverentiam tuam, quam sacerdotii summi decoravimus infulis, in societate corporis Christi nobiscum haberemus conjunctam. Nos enim assidua quamvis corporis incommoditate tunc detenti essemus, volentes Neapolitanam civitatem, ceu populum Domini, et oves pascuae ejus nobis in ipso apostolorum principe commissas cum omni devotione salvare, non recusavimus laborem, quin potius posuimus animas nostras in manibus nostris, Dominicaque voce admoniti venimus confirmare illos in beneplacito Dei, ceu fratres, et ut filios charissimos coram [Col. 0724D] Domino adjuvare; sed obdurato ipsi corde, nostras preces et monita recipere atque ut aspides surdae audire despexerunt; teque secundum eorum votum et desiderium antistitem, quod non merebantur, ordinare non praetermisimus, multis super hoc aliis et etiam bonis promissis, si nostrae voluntatis desiderium devota mente complessent: nunc autem vel illis incorrectis existentibus, et ad percutientem se redire nolentibus, vel tibi cum ipsis habitanti, et idcirco a divinis omnibus cum eis pariter sequestrato; quo pacto antequam resipiscentes ad viam salutis et justitiae revertamini, parcere, aut a nexu ecclesiastici vos judicii valemus absolvere? Absolvite ergo [Col. 0725A] vos prius colligationes impietatis et foedus impium quod cum inimicis Christi habetis compositum, et nos illico misericordiam, quam Deus noster Ecclesiae suae in Spiritu sancto dedit facere posse, nullatenus vobis jam conversis tribuere omittemus. Nam sicut vere satisfactionis confessoribus parcendum est, dicente Domino: Cum conversus ingemueris, salvaberis, et adhuc te loquente, dicam: Ecce adsum (Ezech. XXXII); ita vero in scelere impio manentibus miserendum non est, quoniam misericordiam aliquam vobiscum ante fructum dignum poenitentiae facere omnino nequimus, eo quod misericordia sine controversia quaeri debet, ut salus sit disciplinae. Nam dicente sancto Gregorio (lib. II in Ezech. hom. 19): Saepe pietas per immoderatam misericordiam [Col. 0725B] errare solet, si fortasse pepercit quae parcenda non sunt. Peccata enim quae feriri gehennae ignibus possunt, disciplinae sunt verbere corrigenda. Sed inordinata pietas cum temporaliter parcit, ad aeternum supplicium pertrahit. Unde vobis resipiscentibus ne in futuro pereatis, parcere optamus. Praeterea si frater tuus, Neapolitanorum videlicet dux, per suos idoneos legatos nobis optata et ea quae oportet veraci relatu perficienda direxerit, eos gratissime recipientes, quidquid ratione sagaci retulerint, perficere pro Ecclesiae Dei utilitate atque salute procul dubio parati erimus. Age igitur, et desudare pro communi prosperitate, imo pro salute tua et civium tuorum non desistas, arguens, obsecrans et increpans cum omni imperio, ut labor tuus fructum desiderabilem [Col. 0725C] in domo Domini pro quo digne remunereris afferat. Data ut supra.



LXXII. AD AJONEM EPISCOPUM BENEVENTANUM. (Anno 877.) Laudat ejus promptum ad Ecclesiae defensionem studium: tum hortatur ut contra Saracenos opem ferat, et foedus cum illis ictumdis solvendum curet.

JOANNES episcopus AJONI episcopo Beneventano.

Perspectis apicibus sanctitatis tuae, quantum in te divini amoris ardor efferveat luce clarius recognovimus, et quantum erga sanctam Romanam Ecclesiam devotus existas nihilominus advertentes, pro tanta tibi benignitate multiplices gratias agimus, et sanctimoniam tuam ad nostri profectum certaminis [Col. 0725D] dignis pollere successibus ab Omnipotentis clementia postulamus. Vere etenim, frater charissime, laudibus es extollendus, qui tribulationes nostras, quas pro populo nobis commisso patimur, quasi praesentes intuens, nobiscum gemens et dolens, ad has auferendas providum commilitonem et cooperatorem nostrum non indebite te velle esse in omnibus asseveras. Nec aliud itaque de tua sanctitate credimus, nec aliud suspicamur, nisi ut quamvis corpore absens sis, spiritu a nostris singultibus nunquam desis; et quam dolendum sit quod fideles cum infidelibus tam perniciose junguntur, liquidius et ipse perpendas; hujus rei gratia, quia multis studere loquelis, ne magis multiplicare verba quam gemitus videamur, [Col. 0726A] non expedit; praecipue quia tua fraternitas ipsos invisibiles moerores nostros, sicut in litteris tuis conspicimus, non ignorat, per illum qui te sacerdotem suum constituit, tuam reverentiam adjuramus, suadentesque modis omnibus deprecamur, et auctoritate principum apostolorum, fraterno freti amore, praecipimus ut omnibus viribus tuis omnique posse tuo labores, tam scilicet cum germano fratre quam cum aliis Christicolis in hoc opem ferre valentibus, ut impia Agarenorum foedera, quae Neapolitani vel sui consocii cum inimicis Christi nominis inierant, Christo miserante quantocius destruantur; et pax atque concordia fidelium per eumdem Christum Dominum reformetur, quatenus corpus sanctae Dei Ecclesiae, pro qua sanguis fusus est Christi, in suis [Col. 0726B] membris non laceretur, et quae sit vera religio atque perfecta charitas agnoscatur: quia licet vos, vel omnis forte mundus mala quae imminent lugeat, nos tamen tantum prae omnibus affligimur ac dolemus, quantum prae omnibus sollicitudinem atque curam regendarum Christi ovium nos suscepisse perpendimus. Ideoque quia plus omnibus laboramus, ut per vos labor noster usque ad effectum proficiat, specialiter deprecamur. Inter haec autem charissimum fratrem quaesumus exhortare, ut epistolam nostram ad primum Graecorum illuc venientium cito transmittat, et suis cum deprecationibus moneat ut, omni amota occasione, vel decem dromones in adjutorium nostrum statim dirigere nunquam omittat: quia nos, cooperante gratia Christi, tam cum charissimo [Col. 0726C] filio nostro Lamberto glorioso duce, qui nobis in omnibus haeret, quam cum aliis Dominum timentibus desudabimus, ut et impium foedus cum Agarenis habitum dissolvatur, et libertas vel aliquanta securitas Christiani populi renascatur. Postremo quia, sicut diximus, plus omnibus necessario laboramus, nullum laborem nullamque tolerabilem molestiam corporis recusabimus, quo minus adjuvante Domino pro tantis necessitatibus pro vobis cum praeveniente Christo laborem nostrum viriliter insistamus: forsan omnipotens Deus, adhibitis tuis laboribus, tantorum pereuntium miserebitur, et dolores nostros auferens, foedera cum iniquis paganis a vestratibus facta dissolvet; ubi rogamus cunctis conatibus sudes, qui tanto de profectu tui certaminis [Col. 0726D] laetari speramus, quanto te in hoc opere cooperatorem nostrum habere confidimus. Interim magnopere postulamus ut quidquid sive de dromonibus dirigendis, sive de impiis peccatis solvendis per tuam solertiam, vel per fratris tui obedientiam effectui fuerit datum, citissime nobis sancta tua fraternitas scriptis significare procuret. Data XV Kalendas Maii, indictione decima.



LXXIII. AD GREGORIUM IMPERIALEM PAEDAGOGUM. (Anno 877.) Gratulatur imperatorem contra Saracenos classem ad Ecclesiae defensionem misisse; eumque ducem constituisse: tum monet ut decem achelandia [a 1Kb] ad littora a piratis Saracenis expurganda mittat.
[Col. 0727A]

JOANNES episcopus GREGORIO imperiali paedagogo.

Gloriam tuam hac apostolatus nostri epistola missa primitus exhortamur ut divinitus datas sanitates desiderabilis filii nostri Basilii tranquillissimi imperatoris nobis significes. Cupimus enim valde salutem ejus animae simul et corporis semper audire, tanquam piissimi propugnatoris orthodoxae fidei. Gratulati autem sumus audientes gloriam tuam directam cum Deo conservandis exercitibus a praedicto divinitus protegendo imperatore, in partes Beneventanorum venisse, tam quia, gratias Deo, ipsius divinitus provectum imperium in defensionem Christianitatis pio zelo succensum, classes et militarem [Col. 0727B] validam manum contra inimicos crucis Christi mittere procuravit, quam quod te prae caeteris ad tantum opus cum Dei auxilio peragendum elegit, quem audivimus in omnibus strenuum et Dei cultorem industrium. De caetero credimus scire jam magnificentiam tuam qualiter quaedam latrunculorum Agarenorum sagenae occultis irruptionibus littora nostra devastent; et quia palam ausum non habent, furtivis depraedationibus plurima huic sanctae Dei Romanae Ecclesiae damna multipliciter inferant. Quapropter bene visum est nobis litteras nostras tibi transmittere, ut vel decem bona et expedita achelandia ad portum nostrum transmittas, ad littora nostra de illis furibus et piratis Arabibus expurganda: quod citius et sine aliquo impedimento agere poterunt, adjuvante [Col. 0727C] dextera Excelsi, quae principibus apostolorum intercedentibus concertabit et auxiliabitur illis; in quo, mihi crede, gratum animum piissimo imperatori facies, si in hoc admonitiones nostras audieris, quia cum sit Christianissimus Dei amator et Ecclesiarum Domini fervidus propugnator, non poteris illum tibi gratiorem reddere quam si tantum hanc sanctam Ecclesiam per te studueris adjuvare, quae prima Ecclesiarum magistra et caput est, maxime cum in hoc facto eidem a Deo protecto semper Augusto et in hoc saeculo gloriam et in futuro acquiras sine fine coronam. Deus omnipotens te et qui tecum sunt protegat, et contra inimicos Christi potenti dextera tueatur. Data XV Kalendas Maii, indictione decima.



LXXIV. AD CAROLUM CALVUM IMPERATOREM. (Anno 877.) Nuntiat se Adelardum episcopum Veronensem excommunicasse, quod Nonantulanum monasterium invasisset.
[Col. 0727D]

JOANNES episcopus ad imperatorem.

Sacris vestrae imperialis clementiae auribus, gloriosissime imperator Auguste, Adelardi Veronensis episcopi inobedientiam et temerariam praesumptionem, quam non solum in nostro contemptu, sed etiam in vestrae celsitudinis peregit injuriam, praesentibus referre apicibus jure curavimus et merito: [Col. 0728A] nam superna vos majestas sanctae suae Ecclesiae nobis commissae patronum invictum, defensorem potentem, et strenuum adjutorem concessit, ut in omnibus ecclesiasticis utilitatibus, unde perpetuam habere gloriam mereamini, quasi vindicem Dei habeamus ministrum. Igitur cum eumdem Adelardum episcopum venerabile monasterium Nonantulae situm, quod pro Dei tantique loci reverentia, nullus unquam episcoporum vel judicum in beneficium quaesivit, timorem divinum parvipendendo, contra sacras praecessorum nostrorum nostrique privilegii institutiones, quibus de propria semper congregatione abbatem fieri jubetur, callide petiisse, ac per hoc illicita praesumpsisse, omnimodis reperissemus; auctoritate apostolica eum excommunicare studuimus; [Col. 0728B] [b 1Kb] ut eaque ipse tenere canonicis eum correptionibus, prout nobis auctoritas apostolica suffragatur, procul dubio arguemus, ut digno verbere castigatus, et canonico nexu ligatus, obedientiam discat servare, qui absolutus ecclesiasticis atque canonicis noluit obedire praeceptis. Data ut supra.



LXXV. AD JOANNEM ANSPERTUM ET WAIPERTUM ARCHIEPISCOPOS. (Anno 877.) Ejusdem argumenti.

JOANNES episcopus JOANNI Ravennati, ANSPERTO Mediolanensi, et WAIPERTO [f. VALPERTO] Aquileiensi archiepiscopis.

Sancti magnique Nicaeni concilii praecepta secuti, [Col. 0728C] quae jubent (can. 12) regularem epistolam per unamquamque provinciam obtineri, ne hi qui abjiciuntur ab aliis recipiantur, fraternitati vestrae notum esse volumus Adelardum Veronensem episcopum auctoritate sedis apostolicae privilegii communione privatum: quoniam coenobium Nonantulae, quod semper apostolicae sedis, et nostrae ipsius auctoritatis privilegio munitum nullius invasionis usurpatione detinebatur, sed solius hucusque abbatis e gremio fratrum electi atque praelati moderamine regebatur, subripuit, suisque usibus, coarctaris extrema egestate monachis, applicavit; et eatenus etiam post frequens interdictum nostrum opprimere, saeculariumque manibus dispartitum prodere non formidat, contra sanctorum Patrum regulas, nec non et adversus [Col. 0728D] apostolicae sedis et totius sanctae synodi sententiam, quam missis per singulas provincias litteris notam vobis omnibus fecimus, in communionem post nostram quoque prohibitionem per missos nostros, et apices saepissime destinatam, passim recipit, et in cunctis pravitatibus ejus conscius et fautor apparuit. Excommunicavimus igitur praedictum Adelardum Veronensem episcopum, donec in praesentiam sedis apostolicae veniens, de praedictorum excessuum qualitate idoneam satisfactionem coram positus exhibuerit; quae si contempserit existens interim, existet per omnia communione jure privatus, pari vinculo [Col. 0729A] irretiens omnes qui sibi communicaverint, vel contra interdictum nostrum ausu temerario faverint: unde vos cautos reddere volumus, si non vultis ipsi eidem secundum regulas sacras subjacere judicio. Optamus fraternitatem, etc



LXXVI. AD CLERUM VERONENSEM. (Anno 877.) Ejusdem argumenti.

JOANNES episcopus universo clero Ecclesiae Veronensis.

Experientiae vestrae notum. esse volumus, Adelardum episcopum vestrum auctoritate sedis apostolicae communione privatum, quoniam coenobium Nonantulae, quod semper apostolicae sedis et [Col. 0729B] nostrae ipsius auctoritatis privilegio munitum nullius invasionis usurpatione detinebatur, sed solius hucusque abbatis e gremio fratrum electi atque praelati moderamine regebatur, subripuit, suisque usibus, coarctatis extrema egestate monachis, applicavit, et eatenus etiam post frequens interdictum nostrum opprimere, saeculariumque manibus dispertitum prodere non formidat, contra sanctorum Patrum regulas, nec non et adversus apostolicae sedis et totius sanctae synodi sententiam, in communionem post nostram quoque prohibitionem per missos nostros et apices saepissime destinatam passim recepit, et in cunctis pravitatibus ejus conscius et fautor apparuit. Excommunicatum igitur eum scitote, donec in praesentiam sedis apostolicae veniens, de praedictorum [Col. 0729C] excessuum qualitate idoneam satisfactionem coram positus exhibuerit. Quae si contempserit existens interim, existet per omnia communione jure privatus, pari vinculo irretiens omnes qui sibi communicaverint, vel contra interdictum nostrum ausu temerario faverint; unde vos cautos reddere volumus, si non vultis ipsi eidem secundum regulas subjacere judicio. Optamus vos, etc. Data IV Kalendas Maii, indictione X.



LXXVII. AD LANDULFUM EPISCOPUM CAPUANUM. (Anno 877.) Monet ut sibi significet an Neapolitanorum dux foedus cum Saracenis initum frangere velit, et det operam ut idem dux Gauferius et Pulchar una secum Trajectum se conferant, quo ipse est iturus; paratum se ad ea quae promiserat, et majora concessurum, si ipse dux in sententia persistat.
[Col. 0729D]

JOANNES episcopus LANDULFO episcopo Capuano.

Studeat sanctitas tua certissime scire si Neapolitanorum dux praesentialiter vult pactum Saracenorum irrumpere, et foedere Christi, quod in regenerationis unda pepigit, vel a nunc, sicut debitum est, veraciter inhaerere: et si quidem talem nunc animum habere cognoveris, hoc nobis praesentialiter indicato. Age ut idem dux Neapolitanus, et Guaiferius gloriosus princeps, ac Pulchar praefecturius ad Trajectum una tecum accelerent; ubi etiam nos accedentes, quae Deo sunt placabilia, statuemus. Parati [Col. 0730A] enim sumus non solum quae dicta sunt, sed et majora concedere, tantum ut ejusdem magistri militum sermo ita sit fidelis et stabilis, et omni certitudine praemunitus, ut securitas ex utraque parte firma maneat, et sine dubitatione certa persistat. Quod si quae repromittunt aut adimplere nolle aut prolongare velle illos cognoveris, non tibi sit licentia hoc a nostra scientia occultandi, sed quidquid veraciter sine dolo per omnia indicandi. De his ergo stude praesentialiter nos pleniter ac citissime litteris tuis instruere, ut quod deinceps Deus dictaverit, cum ipsius auxilio sine mora incipere et perficere procuremus. De quibus ipse prae caeteris curam arripe, qui nimirum speciali praerogativa nostrorum viscerum prae caeteris foveris in antro. Data IV Kalendas Maii, indictione [Col. 0730B] X.



LXXVIII. AD PULCHARIM PRAEFECTURIUM. (Anno 877.) Ejusdem argumenti.

JOANNES episcopus PULCHARI praefecturio

Si vere utique magister militum pactum Saracenorum proposuit rumpere, hortamur ut Trajectum cum inclyto socero tuo adeas, ubi quoque et nostra reperta praesentia, quidquid rationabiliter quaeritur, quidquid necessarium seu possibile postulatur, gratantissime confestim admittet: sed et ampliora facere nullo modo recusabimus, ut omnes, secundum Apostolum, lucrifacere valeamus (II Cor. IX). In quo industria tua tanto sollicitius elaboret, quanto [Col. 0730C] liquidius sibi per hoc coeleste praemium a Domino Deo tribui non ignorat. Alioquin adversus eum, quae digne possumus agere, indubitabiliter et indifferenter exercere, Christo propitio, nullatenus omittemus Data IV Kal. Maii, indictione X.



LXXIX. AD CAROLUM CALVUM IMPERATOREM. (Anno 877.) Auxilium contra Saracenos implorat, qui devastata Campania, omnia Romae suburbana depopulabantur.

JOANNES episcopus ad imperatorem.

Divina ideo majestas excellentiam vestram prae caeteris elegit Romani imperii altitudine sublimare, augustalique voluit diademate coronare, ut Deo [Col. 0730D] nostro clementer auxiliante potentiae vestrae brachio triumphali Ecclesiam Christi voce supra petram verae fidei fundatam tueremini semper, et ab immani crudelique paganorum infestatione, qui nos jam more latronum undique circumdantes omnia nostra igne gladioque devastant, pio mentis defenderetis intuitu. Sed quia nobis procul existentibus, tot dura et importabilia, pro quibus jam vestram augustalem imploravimus majestatem, supra modum quotidie patimur, quippe cum tota jam depopulata Campania nil habeamus, nilque nobis, aut venerabilibus monasteriis, caeterisque piis locis, neque senatui Romano, unde corporaliter sustentari possimus, remanserit: omnibus etiam Romae suburbanis [Col. 0731A] adeo depraedatis, ut nullus in ipsis jam habitator vel cujuslibet aetatis incola videatur consistere. Pro quibus sane malis innumeris ingenti moerore afflicti, doloreque turbati, nec somnum oculis, nec cibum opere capere possumus: sed pro requie laborem assiduum, et pro corporali dapium dulcedine mentis amaritudinem patimur. Idcirco vestram imperialem majestatem, totius sapientiae luce splendide irradiatam, sancta Romana Ecclesia, quae religioso vos utero genuit, meo quidem sermone, sed suo venerabili suppliciter nimis precatur affectu, ut omni dilatione remota, omnique ejus cura assumpta, nunc ad suam defensionem et totius patriae liberationem adjutor clemens, defensor potens et salvator invictus venire dignemini, quia nisi vestra desideratissima [Col. 0731B] nobis adfuerit praesentia, nullum defensionis auxilium nullumque necessariae salutis remedium poterimus habere. Nos enim, cum omnis sedis apostolicae ordine sacro, cum religiosis et Deum timentibus viris, pro vestrae gloriae prosperitate, continuaque mentis et corporis salute, omnipotentem Dominum, cujus est salus omnis et vita, totis deprecabimur nisibus, ut nec temporis fervor, nec loci natura insolita, nec molestia quaelibet vestro insigni corpori nocitura contingat. Quamobrem nihil horum quae sine Dei procul dubio non evenient nutu dubitantes, quin potius in Domini miseratione totis viribus confidentes, non solum corpoream incolumitatem, verum etiam et perpetuam animae vestrae merebimini adipisci salutem et gloriam. Dignetur igitur piissima [Col. 0731C] serenitas vestra, clementissime imperator Auguste, pro tantae sedis liberatione tantorumque hominum Christi cruore redemptorum salvatione, nostras et Ecclesiae nostrae preces audire, singultus prospicere et tanti gemitus lacrymas incessanter effusas attendere: quatenus more solito, et solitae pietatis viscere nobis compatientes, opem consolationis citissime petentibus tribuentes, prout opportunum est, nos adjuvare satagatis, quia post Deum unica spes salutis et liberationis nostrae fiducia vos procul dubio estis. Ideo per vosmetipsos properantes, congruum et opportunum nobis praebere auxilium non differatis: ut et Dominus, qui elegit vos caput orbis, et dominum fecit, auxilium suum vobis de sancto mittere semper dignetur, amantissime fili. Data VIII [Col. 0731D] Kalendas Junii, indictione decima.



LXXX. AD ARCHIEPISCOPUM RAVENNATEM. (Anno 877). Praecipit ut cum suis suffraganeis ad concilium accedat.

JOANNES archiepiscopo Ravennati.

Quia jam ad periculosa pervenimus ab Apostolo (II Tim. III), quin potius a Domino praedicta, proh dolor! tempora: Surgit enim gens contra gentem, et sunt inter alia inimici hominis domestici ejus (Luc. XXI; Mich. VII); creverunt inopinabiliter mala, et non solum extrinsecus rabie infidelium barbarorum atterimur, sed et intrinsecus perversitate nequam [Col. 0732A] Christianorum afficimur. Verum quanto crebrescunt mala pravorum, tanto crescere debent bona rectorum. Quae profecto fieri nequeunt, nisi per commune fratrum collegium in idipsum corpore simul et mente convenientium. Est enim Ecclesia Dei propter concordiam tam visibilibus quam invisibilibus hostibus omnino terribilis, et velut castrorum acies ordinata (Cant. VI). Quapropter tam pro ecclesiasticis quibusdam necessitatibus, quam pro statu et pro correctione reipublicae, auctoritate apostolica decrevimus reverendorum fratrum et coepiscoporum nostrorum. Italici regni universale, id est totius provinciae, advocare concilium; locum autem nusquam ad hoc gerendum aptiorem et faciliorem quam apud Ravennam undique confluentibus inveniri posse perspeximus. [Col. 0732B] Occurrat igitur alacriter cum suffraganeis suis, quos ipsa convenire commoneat ad designatam urbem sanctitatis fraternitas, et tanto deesse conventui, quem scilicet ibidem VIII Kalendas Julias, celebraturi sumus, nullo modo perferat, quo pullulantia in agro Dominico zizania communi studio radicitus amputentur; et salubrium virtutum germina socio pro his certamine penitus inserantur. Fratres praeterea et coepiscopos nostros qui sub beatitudine vestra degunt ad eamdem universalem synodum hortatu sanctitatis vestrae venire praecipimus. Quisquis autem occurrere sanctitati tuae forte contempserit, canonicis se noverit increpationibus procul dubio submittendum, in promptu, secundum Apostolum (II Cor. X); nobis habentibus omnem ulcisci prorsus [Col. 0732C] inobedientiam. Hanc vero apostolatus nostri epistolam vel exemplaria illius, beatitudo vestra in dioecesi sua omnibus indifferenter episcopis parare faciat, ne aliquod possit ab inobedientia excusationis, quod non expedit, velamen obtendi.



LXXXI. AD ANSPERTUM ET ANTONIUM EPISCOPOS. (Anno 877.) Ut Ravennam ad synodum accedant; quod nisi paruerint, minatur eos se excommunicaturum.

JOANNES episcopus ANSPERTO Mediolanensi archiepiscopo, et ANTONIO episcopo Brixiensi.

Quia diversis ac multiplicibus Ecclesias Dei nobis commissas incommodis perturbatas, rebusque propriis incunctanter privatas, et earum antistitum [Col. 0732D] honorem diminutum fore videmus; ipsarum, secundum Apostolum (II Cor. XI), sollicitudine quotidiana compulsi, necessario rati sumus pro illarum statu ac pristina redintegratione generalem, Deo favente, synodum celebrare: quam secundum antiquam consuetudinem cum Romae agere debuissemus, non recusantes tanti laborem itineris, pro suavitate tamen venerabilium confratrum nostrorum episcoporum, quos in consortium nostrum litteris missis ascivimus, octavum Kalendarum Juliarum, Ravennae, auxiliante Domino, erimus procul dubio celebraturi. Ad quam videlicet fraternitatem vestram omni occasione postposita, omnique tarditate praetermissa, his praesentibus venire jubemus apicibus, [Col. 0733A] quatenus communi multorum fratrum nostrorum consensu atque decreto, Ecclesia Dei nobis commissa propriae dignitatis jura, quae a quibusdam inique agentibus sunt usurpata, sub integritate recipientes, malorum omnium tandem securi effecti, ministerium pontificale, quod nimirum pro gregis Dominici nobis commissi salute, Deo largiente, suscepimus, ut dignum est glorificare possimus: quapropter iterato te sermone ad eamdem, ut dictum est, synodum venire praecipimus. Nam si praefato die ad ipsum venerandum concilium quoquomodo properare forte contempseritis, et pro Ecclesiae Christi Dei nostri utilitate, quae instanti tempore plurimum est necessaria, debitum nobiscum laborem sumere spreveritis, sciatis pro certo communionis nostrae in futurum [Col. 0733B] nullo modo esse consortes, sed potius canonicae auctoritatis censura, utpote transgressores improbos, feriendum atque damnandum. Optamus reverentiam vestram in Christo bene valere. Data VIII Kal. Junii, indictione decima.



LXXXII. AD URSUM DUCEM VENETIARUM. (Anno 877.) Inobedientiam accusat, et monetur episcopos Venetiae ad synodum Ravennae celebrandam accedere curet, et ipse quoque vel veniat, vel legatos mittat.

JOANNES episcopus URSO duci Venetiae.

Multis esses nimirum justae correptionis a nobis increpationibus submittendus, nisi apostolica moderatio circa te minus severitate quam patientia [Col. 0733C] uteretur. Exceptis enim excessibus illis quos per inobedientiam prius contraxeras, ad extremum etiam legationem beati Petri indignam tuis oculis judicasti, cum hoc nec gentilis quisquam facile fecisse clarescat: maxime cum ea quae dilectioni tuae mittebamus, paterna essent monita, non inimici odientis verbera. Sed ista dissimulantes, innotescimus dilectioni tuae nos octavo Kalendas Julias Ravennae synodum totius Italiae sacerdotum celebraturos; cui interesse volumus et marinae Venetiae antistites, qui adhuc superesse noscuntur, una cum personis ad episcopatum electis, et illis quas tibi jam per diversas epistolas significavimus. Quapropter bene profecto facies, si eos ad praedictam venire synodum non impedieris, sed modis omnibus incitaveris. [Col. 0733D] Non enim ruinam eorum cupimus, absit; sed illius statum reformare provinciae, et quidquid inter eos et metropolitanum quaestionis et controversiae vertitur, canonice diffinire. Itaque indubitanter veniant, et tam sancto numerosoque fratrum deesse nullo modo patiantur collegio. Non enim, mihi crede, in aliquo minorati, quod avertat Dominus, sed potius augmentati, Christo propitio, ad propria revertentur. Sin autem communi omnium decreto, cum Ecclesiam non audisse claruerint, erunt procul dubio quemadmodum sacrosanctum de hujuscemodi praecipit Evangelium. Illud autem ipse pro certo scito quia nihil pro ullo mortalium imminui Ecclesiae tuae cupimus; sed decus et genium tuum veluti spectabilis, [Col. 0734A] et Deum timentis viri, conservari volumus et optamus. Unde monemus ut et ipse ad nos Ravennam proficisci ne pigriteris: sin autem, saltem virum quemquam industrium nobis gloriae tuae injuncta legatione fungentem dirigere non detrectes. Data VI Kalendas Junii, indictione X.



LXXXIII. AD PETRUM ET LEONEM EPISCOPOS VENETIAE. (Anno 877.) Ut Ravennam ad concilium proficiscantur, in quo componendae sunt controversiae quae cum metropolitano nonnullis intercedunt.

JOANNES episcopus PETRO et LEONI episcopis Venetiae.

Universale tandem aliquando nos celebrare concilium [Col. 0734B] multiplex et multifaria nos Ecclesiarum necessitas cogit; et ideo pro hac moderanda vel dispensanda, octavo Kalendas Julias hujus indictionis, totius Italiae apud urbem Ravennam convenire jussimus sacerdotes, ad quorum videlicet sacratum collegium, pontificio nostro mediante, vestram quoque sanctitatem occurre commonemus, una cum his qui loco sunt episcoporum decedentium subrogati. Et illis nihilominus quos, Urso glorioso duci et vobis scribentes, nostris saepius et expressius significavimus syllabis, atque, ut absolute regulariterque fateamur, omnibus qui se laesos existimant: quos generaliter auctoritate apostolica sanctitas vestra secum properaturos advocare profecto debebit. Itaque, fratres, indubitanter accedite, ut praeter communem [Col. 0734C] utilitatem quae in synodo est procul dubio componenda, quiquid inter fratrem et coepiscopum nostrum, Petrum videlicet metropolitanum vestrum et praedictos, controversiae vertitur, canonicum finem accipiat, et pax et tranquillitas Ecclesiis vestris, sicut condecet, reformetur. Non ergo, charissimi, tam sancto numerosoque fratrum deesse collegio patimini, quia nos, mihi credite, nullius vestrum casum exquirimus; absit. Verumtamen nisi ad hanc saltem praesignatam universalem synodum accesseritis, communi cunctorum sententia canonicis legibus subdemini, et pro tanta inobedientia merito puniemini. Est enim, Samuele sancto docente, quasi peccatum ariolandi, repugnare; et quasi scelus idololatriae, nolle acquiescere (I Reg. XV). Data VI Kal. [Col. 0734D] Junii, indict. X.



LXXXIV. AD AQUILEIEUS. (Anno 877.) Quae de eo sinistre ferebantur, in generali concilio canonice terminanda significat.

Ad AQUILEIEUS [f. Aquileiensem].

Novimus vestram beatitudinem a nonnullis de quibusdam sinisterius diffamari, quod profecto in synodali est conventu [f. integrius] interius et perspicacius ventilandum, et secundum sui qualitatem, regulari censura modis omnibus finiendum. Sed credimus, divina favente gratia, vos coram positos ita insontes inveniendos, ut veritas exagitata non de [Col. 0735A] vobis coeni, quod absit, sed unguenti commoti jucundum reddat odorem; nisi forte absentia procurata vera quae dicuntur de vobis comprobet, et poenam merito irroget: quae si adesset, magistra justitia forsitan retulisset. Data XI Kalendas Junii, indictione decima.



LXXXV. AD GUAIFERIUM PRINCIPEM SALERNITANUM. (Anno 877.)

JOANNES episcopus GUAIFERIO principi Salernitano.

Quia Neapolitanorum ducis legatos secundum ipsius et vestra scripta praestolati, nec contemplati sumus, iterato excellentiae tuae scribere cogimur, ut illum a perfidis separatum, piis sanctae matris Ecclesiae [Col. 0735B] gremiis restituamus. In quo quia jam plurimum laborasti, industriam tuam item itemque laborare fine tenus exhortamur. Quod si iniquam colligationem statim dirumpere praeparatur, cum hoc certissime scierimus, per nosmetipsos ad Trajectum properabimus, et hoc quod quaeritur et quodve jam promissum est etiam, amplius libentissime largiemur, clariori duntaxat certitudine ac fidei veritate inter utramque partem composita; ubi quoque tuam sanctissimique Landulfi antistitis, et praedicti ducis, nec non et Pulcharis gloriosi praefecturii adesse praesentiam cupimus. Et ut agatur solertiam tuam satagere flagitamus. Quod si adeo idem dux secundum duritiam suam et cor impoenitens thesaurizat sibi [Col. 0735C] iram in die irae (Rom. II), ut aut protelare aut penitus suae ipsius et multorum salutis causam contemnere velit, et hoc ipsum statim cognoscere cupimus: quoniam nobis nec humanum, nec divinum deficiet prorsus consilium et auxilium; quod plane reddere ei secundum opus suum et secundum fructum adinventionum suarum . . . . . toto corde desiderant, in adventu illius exsultent: quia et omnipotens Deus blandus justis et terribilis apparebit injustis. Vestra itaque dilectissima charitas devotissimam se super hoc nobis exhibeat, et quousque vires suppeditant, laborare non cesset, ut dum vestris hortatibus haec nostra postulatio ad effectum pervenerit, dignas vobis gratias referamus, et apud sanctos apostolos in orationibus nostris memoriam habeamus. Data III Kalendas Junii, indictione decima.



LXXXVI. AD CAROLUM IMPERATOREM GEILONEM ABBATEM TORTUTIENSEM EJUSQUE MONACHOS. (Anno 877.) Cellae Godith, a Desiderio principe fundatae sua jura confirmat; quibus addit immunitatem ab omni episcopali jurisdictione anno Christi 877.
[Col. 0735D]

JOANNES episcopus, servus servorum Dei, spirituali filio nostro glorioso CAROLO imperatori Augusto, ac GEILONI inclyto abbati, dilectisque filiis in Trenorchio monasterio sanctae et intemeratae, semperque virginis Dei genitricis Mariae, atque pretioso confessori Christi Filiberto largito, sub regula sancti [Col. 0736A] Benedicti degentibus nunc et futuris temporibus.

Postquam enim, auxiliante Christo, Ecclesiae coepit origo, semper impiorum flatibus agitatur. Sed quia nostris temporibus alis imperialibus sustollitur, nos, in quantum valemus, apostolicis auctoritatibus confirmare debemus. Proinde juxta petitionem filii nostri praecellentissimi imperatoris Caroli, privilegium hujusmodi auctoritatis nostrae eidem monasterio vestris futurisque temporibus indulgemus, concedimus atque confirmamus, ut sicut ipse gloriosissimus filius noster, per deprecationem Desiderii principis, cellam quae vocatur Godith in pago Vallavensi, in loco qui dicitur Vallis Angusta, loco praedicto, necne praescriptis sanctis, cum villis ac facultatibus seu stipendiis concessit, et praecepto suae auctoritatis [Col. 0736B] roboravit atque privilegio fratrum et filiorum nostrorum episcoporum illarum regionum confirmari fecit: ita sicut in eadem charta nobilitatis quam fecit Desiderius, et praecepto filii nostri Caroli continetur, inconvulsa permaneant: ut nullus regum, nemo antistitum vel abbatum, seu quilibet quacunque praeditus dignitate, de his quae in hoc privilegio vel in praeceptis ipsius filii nostri Caroli continentur, quidquam exinde minuere vel auferre praesumat; sed cuncta quae praefatae ecclesiae Godithi oblata sunt vel offerri contigerit, inconvulsa et illibata permaneant. Constituimus alia auctoritate beati Petri, ut ecclesia in valle praedicta constructa, et in honore Salvatoris, ejusque Genitricis dicata, immunis habeatur ab omni dominatione terrena, quia [Col. 0736C] injustum decernimus ut gloriosa mundi Regina, quae cum Filio juncta, exaltata est super choros angelorum, humanis subdatur potestatibus. Anathematizamus, igitur, ut nemo antistitum locum sibi vindicare audeat, seu qualibet occasione absolutionis, atque excommunicationis, vel sacrae ordinationis adire praesumat, nisi ab abbate loci, vel a monachis ibi Deo servientibus fuerit invitatus. Caeterum ab omni saeculari persona decernimus esse liberum et quietum, ut in praeceptis filii nostri Caroli continetur. Si quis autem temerario ausu, magna parvaque persona, contra hoc nostrum decretum agere praesumpserit, sciat se anathematis vinculo esse innodatum, et a regno Dei alienum, et cum impiis aeterno incendio condemnatum. Scriptum per manum Anastasii [Col. 0736D] notarii regionarii et scriniarii sanctae Romanae Ecclesiae, in mense Junio, indictione quinta [decima]. Bene valete. In plumbo Joannis papae.



LXXXVII. AD ARCHIEPISCOPUM RAVENNATEM. (Anno 877.) Certum praescribit diem quo Ravennae cum omnibus suis suffraganeis adfuturus sit; quod si quis parere contempserit, excommunicationem illi minatur.

JOANNES archiepiscopo Ravennati.

Iter quod pro dissolvendo foedere olim a Neapolitanis cum Saracenis inito Trajectum fecimus nos a praefinito die synodi retardavit, sed quia auctore [Col. 0737A] Deo, ipso discisso, quies aliqua reddita comprobatur, ecce de itinere scribimus nos certissime sexto decimo Kalendas Augustas Ravennae futuros, ubi sanctitas tua per se cum omnibus suffraganeis suis episcopis, quos ipsa convocare debet, adesse duodecimo Kalendarum Augustarum, omni remota excusatione, procuret; ut communi tractatu communia Ecclesiarum exorta zizania generaliter evellantur. Si quis autem in hac parte collegium vestrum putaverit declinandum, communionis nostrae a se noverit consortium modis omnibus adimendum: nobis procul dubio, secundum Apostolum (II Cor. X), in promptu habentibus ulcisci omnem inobedientiam. Data ut supra, indictione X.



LXXXVIII. AD EUMDEM. (Anno 877.) Scribit se jussisse ut omnes Italiae episcopi, et praecipue Venetiarum, ad synodum Ravennae celebrandam accedant.
[Col. 0737B]

JOANNI [a 1Kb] archiepiscopo Ravennati.

Scire volumus gloriam tuam pro multis necessitatibus sanctae Dei Ecclesiae, sicut jam te non latere credendum est, undecimo Kalendas Augustas istius decimae indictionis, Ravennae, gratia sancti Spiritus suffragante, synodum nos cum confratribus et coepiscopis nostris instituisse fore modis omnibus celebrandam. Ad quam sicut nos, multis utilitatibus omissis, nec laborem quidem itineris, nec intemperantiam aeris recusantes, occurremus [edit. Rom., occurrimus]; ita omnes hinc et inde volumus antistites [Col. 0737C] advenire, ut quidquid in sancta Dei Ecclesia perperam per zizaniorum satores crevisse dignoscetur, hoc communi tractatu per nostrum commune studium radicitus exstirpetur. Idcirco tuam nobilitatem ignorare non patimur quod episcopos Venetiarum et electos vocatosque episcopos vacantium sedium ad eamdem synodum, sicut jam eos vocavimus, occurri et iterato decreverimus, ut inter reverendum quoque metropolitanum vestrum et vos omnis altercatio discutiatur, examinetur, et coram sancta synodo canonice terminetur. Alioquin tam a nobis quam a sancta synodo, si inobedientes jam toties per epistolam vocati exstiterint, tanquam contemptores synodicam sententiam incurrere merebuntur: quia cum sit illinc [Col. 0737D] Ravennam brevior via, de labore itineris excusationem habere non poterunt. Data XIV Kalendas Augusti, indictione decima.



LXXXIX. PRIVILEGIUM MONASTERIO ET XENODOCHIO PLACENTINO CONCESSUM. (Anno 877.)
[Apud Campi, dell' Hist. eccl. di Piacenza, p. 463.]

JOANNES episcopus, servus servorum Dei, ANGILBERGAE dilectae filiae imperatricis Augustae, et per te tuo venerabili monasterio Placentiae noviter constructo in perpetuum.

Omnibus quidem justa petentibus apostolica sollicitudine, [Col. 0738A] praecipiente Domino, favere debemus, praecipue tamen devotioni tuae, dulcissima ac spiritualis filia nostra Angilberga, olim imperatrix Augusta, quam merito honore atque reverentia sancta mater nostra Romana Ecclesia, ut dilectissimam et principalem prolem amplectitur semper et refovet. Quapropter monasterium, et xenodochium quod ad honorem dominicae resurrectionis, et BB. apostolorum, et martyrum Bartholomaei, Sixti, et Fabiani prudenti provisione a fundamentis nuper Placentiae aedificare voluisti, laudabili complectimur desiderio, paternoque affectu . . . Apostolica illud auctoritate, ratum ac stabilitum perenniter instituentes, et ut ab omni impulsione, atque inquietudine quorumlibet infestantium beatissimi Petri tuitione illaesum semper [Col. 0738B] et inconcussum, Domino protegente, permaneat; hoc etiam omnimodo providemus et stabiliter decernimus ut universa quae ibidem in rebus mobilibus et immobilibus, intus forisque in familiis utriusque sexus, cunctoque ornatu ecclesiastico, atque omni suppellectili semel Domino a vobis distributae sunt, futuris temporibus inconvulsa in eodem sacrato loco persistant omnium penitus diminutiones vel invasione sopita; in eis etiam familiis, quas ob redemptionem, animae vestrae prudenti respectu libertate donastis, vel in reliquum donaveritis, simili modo nos vobis favemus, aspiramus, et apostolicum praebemus assensum, quatenus et illi secura libertate potiti, et gratia Dei duce sempiterne suscipiant gaudia vitae. Consecrationem pono abbatissae loci [Col. 0738C] ipsius, ut filia devota petisti. Mediolanensium archiepiscopo concedimus, vel Aquileiensi qui secundum vocem Evangelii per ostium, et canonice ingressus fuerit, cuique etiam reformandae pacis studium delegamus cum moderamine disciplinae, si, quod absit, humano more obortum fuerit ibidem discordiae malum. Etsi aliqua pro tempore necessitate malignantium gravedo impulerit, licenter hoc ad sedem apostolicam referre mandamus, ut quod rectius, et praestantius fuerit judicii sui libramine diffiniat, sopiatque opprimere suprafatum venerabilem locum. Inter haec Paulo venerabili episcopo, qui ejusdem urbis placentinae praesulatum gerit, praebente consensum, ut clerici cujuscunque ordinis ad numerum duodecim in eodem sancto loco jugiter [Col. 0738D] deserviant, missarum solemnia celebrantes, servato duntaxat in eos episcopi proprii regulari respectu, vocatione scilicet synodica et ordinatione consecrationis, ita tamen, ut in dicto coenobio et xenodochio rebusque ipsorum nullum se noverit a modo et deinceps jus potestatis habere; neque etiam ad missas celebrandas juxta Patrum instituta, nisi invitatus, adveniat. Decimus vero juris vestri, quas propter Dei amorem vestrorumque bonorum recordationem devote atque libenter jam dictus episcopus suprataxato venerabili loco largitus est volumus ut absque refragratione tam ipsius quam et successorum ejus, velut ipsa instituisti sacro xenodochio perpetualiter [Col. 0739A] habeantur. Insuper statuimus vobis, et auctoritate apostolica stabilimus, ut juxta quod nostri praecessores suis tibi privilegiis concessisse et roborasse videntur, universa quae olim divae memoriae Ludovicus serenissimus imperator et vir tuus per suam munificentiam augustalibus apicibus tibi dum adviveret, contulisse probatur, seu etiam et ea quae ipsa post modum imperialibus largitionibus, vel etiam quibuslibet justis acquisitionibus, emptionibus vel commutationibus in proprios, sive jam dicti monasterii tui usus acquisisti, seu in posterum acquisitura es; simulque et ea quae ad supplementum ejusdem sacrati loci, et tam regum quam aliorum quorumlibet fidelium donatione vel liberalitate, nunc, vel posthac addita fuisse comprobantur: eodem tenore [Col. 0739B] et ordine quo tibi vel tuo praenominato coenobio advenerunt, illibata et inviolata atque inconcussa permaneant et secundum tuae ordinationis statuta persistant. Et si quis, quod non optamus, contra haec statuta in Dei omnipotentis oblata vel concessa servitium agere tentaverit, vel quippiam horum infringere temerario ausu voluerit, excommunicationi submissus omni ecclesiastico consortio careat, et nisi se continuo a tali nequitia corrigat, et resipiscat, sancti Petri nostrique apostolatus auctoritate anathematis vinculo innodatus reus in futuro judicio permaneat, et pro excessu suae tantae transgressionis cum Juda traditore infrunitus, atque rebellis sancti spiritus sententia, qui semper fictum et mendacem effugit, noverit se habiturum portionem [Col. 0739C] in gehenna ignis aeterni. Scriptum per manum Leonis notarii regionarii, et scriniarii sanctae Romanae Ecclesiae, in mense Augusto, indictione decima. Bene valete. Kalendis Augusti per manum Joannis episcopi, missi et apocrisiarii sanctae sedis apostolicae, imperante domno nostro Carolo, a Deo coronato, magno imperatore secundo, et post consulatum ejus anno secundo, indictione X.



XC. AD TICINENSEM EPISCOPUM. (Anno 877.) Archiepiscopalia insignia utenda concedit cum facultate vocandi ad suam synodum archiepiscopos Ravennatensem et Mediolanensem.

JOANNES episcopus, servus servorum Dei, reverendissimo [Col. 0739D] JOANNI S. Ticinensis Ecclesiae, etc., in perpetuum.

Supernae miserationis ad hoc regiminis curam suscepimus, et apostolicae miserationis sollicitudinem gerimus, ut juste precantium votis libenti animo habeamus, et libramine aequitatis cunctis in necessitatibus positis subvenire debeamus. Nam summae sedis gerentes auctoritatem, de venerabilium locorum stabilitate, quantum ex divino adjutorio possibilitas datur, satagere debemus; hoc namque studio et divina placatur clementia, et laus atque utilitas Christi Ecclesiae procuratur. Igitur postulante a nobis tua reverentia, quantum ea quae ad stabilitatis integritatem [Col. 0740A] et ad profectum honoris sanctae tuae pertinere noscuntur Ecclesiae, cui ex divina largitate praeesse dignosceris, enucleanter perficere studeamus, inclinati precibus tuis per hoc nostrum apostolicae auctoritatis privilegium confirmamus tibi successoribusque tuis omnia privilegia tam sacrorum pontificum quam gloriosorum Augustorum praecepta, quae pro honore sanctae tuae Ecclesiae, et rerum omnium mobilium et immobilium stabilitate collata sunt; nec non et apostolica censura statuimus ut secundum sacros canones, Spiritu Dei conditos, clerici vel sanctimoniales, aut viduae sub tua tuaeque Ecclesiae cura et sollicitudine stare debeant, nullusque tam sacri ordinis praeditus honore quam etiam saecularium minister dignitatum, quocunque modo eos [Col. 0740B] easque ad publicum pertrahere judicium, aut ob hoc res illorum illarumque in bannum ponere praesumant; sed aequo judicio specialique praesentia tua successorumque tuorum de quibuscunque causis vel negotiis quae secundum temporis qualitatem acciderint, justitiam judiciumque faciant. Sancimus etiam ut monasteria quae intra tuae dioecesis fines consistunt, sub tuo et eorum qui tibi successerint jure canonico permaneant in perpetuum videlicet, et consecratione abbatum vel abbatissarum, et in eorum earumque criminum discussione; ita sane ut nulli in eisdem venerabilibus locis, quoties opportunum fuerit, sine tua tuorumque successorum providentia atque consensu fiat electio, sicut canonica jubet auctoritas, salvo scilicet in omnibus sedis apostolicae privilegio [Col. 0740C] speciali; harumque tenore praecipientes ut monasterium S. Donati, fundatum a Luitprando episcopo, decessore tuo, in loco qui dicitur Scogialo, cum omnibus rebus mobilibus et immobilibus secundum testamenti sui seriem collatis, et aliud monasterium S. Mariae positum in Cariata, quae juri Ecclesiae tuae procul dubio et pertinere videntur, te successoresque tuos perpetuis temporibus jurisdictionem tenere habereque decernimus, et quamvis in alienis parochiis consistant, apostolica jubemus auctoritate in omnibus quae ibi agenda vel ordinanda erunt, liberam sine alicujus contradictione habeas potestatem; presbyteros vero et monachos praedictorum omnium coenobiorum ad tuum canonicum, prout ecclesiastica necessitas exegerit, sine alicujus contradictione statuimus [Col. 0740D] venire concilium. Quod si aliqua in eisdem monasteriis praecepta, quae canonicis in aliquo regulis obviare videntur, fuerint reperta, major hoc canonice factum [a 1Kb] ab illis habere auctoritatem decernimus. Ita etiam de coemeteriis quae intra vel extra civitatem Ticinensem consistunt, praecipimus ut sub tuae Ecclesiae cura et potestate antistitis, absque alicujus controversia permaneant. Sancimus etiam apostolica auctoritate largiendo tibi tuisque successoribus crucem habere quocunque volueris ferre, pallium quoque similiter concedimus, nec non album equum coopertum equitare in ramis palmarum, et secunda feria post Pascha. Sancimus etiam ut secundum [Col. 0741A] tenorem capituli decimi, quod synodali decreto Ravennae statuimus per indictionem decimam, nullus unquam, cujusque dignitatis aut potentiae, homo, quasi sub obtentu hospitalitatis, in tuo venerabili episcopio, aut in dominus sacerdotum tuorum, et omnium clericorum sine tua tuorumque successorum voluntate applicare praesumat. His ita praelibatis decernimus ut si humana contradictione tuae sedis episcopus ex hoc mundo migraverit, de proprio clero quem idoneum prae caeteris clerus et populus repererit, potestatem habeat secundum statuta venerabilium Patrum, et Romanae sedis antistitum, nulla seculari contradicente potentia, eligendi episcopum. Quod si fortasse in eadem plebe, quod minime credimus, tantae sedis honore dignus repertus non fuerit, [Col. 0741B] tunc si alter de altera Ecclesia canonice providendus est, consensu tamen et voluntate ipsius plebis nonnisi antea electus ordinetur antistes. Atque in his partibus mala molestaque consuetudine a quibusdam sacras leges ignorantibus clericalis ordinis viros sub jugo servitutis post consecrationem teneri, famulosque velle vocari audivimus, quod dici nefas est. Volumus atque expresse jubemus ut sicut is qui nullius unquam conditionis fuit, ita etiam et ille cui ad hoc officium suscipiendum morum dignitas suffragaverit, nullius viri vinculo postmodum teneatur astrictus. Quia humana lege non debet arctari, quem divina gratia ad tantam sacri ordinis dignitatem provehere dignita est. Praecipimus etiam ut in omnibus mobilibus et immobilibus, rebusque sanctae [Col. 0741C] tuae Ecclesiae pertinentibus, hominibus quoque utriusque sexus, tam liberis quam servis, nullam a quoquam contrarietatem aut fortiam nullam violentiam aut invasionem absque legali calculo aliquibus fieri. Confirmamus etiam sanctae Ecclesiae tuae xenodochium fundatum intra Ticinensem civitatem juxta ecclesiam S. Mariae quae dicitur Minor, quod filius noster dominus Carolus imperator Augustus eidem Ecclesiae, a qua injuste subtractum fuerat, legaliter per praecepti sui paginam restituere curavit, ut sibi jure ac ditione tua tuorumque successorum sine aliqua refragatione perpetualiter maneat; immunitatem etiam ipsius ecclesiae secundum imperialia praecepta statuimus, et hoc nostro apostolico privilegio inconcussam stabilemque manere jubemus. [Col. 0741D] Si quis autem temerario ausu contra hujus nostrae apostolicae praeceptionis seriem pie a nobis et canonice promulgatam venire agereque tentaverit, et omnia quae superius statuta sunt, tuae sanctae ecclesiae fine tenus non observaverit, sciat se domini nostri apostolorum principis Petri anathematis vinculo innodatum, et cum diabolo et ejus atrocissimis pompis, atque cum Juda traditore Domini Dei et Salvatoris nostri Jesu Christi, aeterno incendio concremandum; et qui pro intuitu custos, obediens atque observator hujus nostrae salutiferae praeceptionis exstiterit, benedictionis gratiam et coelestis retributionis aeterna gaudia a justo judice Domino Deo nostro consequi mereatur. Scriptum per manum [Col. 0742A] Leonis scriniarii S. R. E. in mense Septembris. Bene valete. Datum est hoc nono Kal. Septembris, per manum Leonis episcopi missi et apocrisiarii S. sedis apostolicae, imperante domno Carolo coronato magno imperatore. Et ut certius appareat hoc nostrum privilegium, et inconcussum permaneat, sigillo nostro jussimus insigniri. Anno II. Post consulatum ejus anno II, indict. XI.

Zacharias humilis episcopus sanctae Ecclesiae Anagniensis in hoc privilegio consensi et scripsi.

Petrus episcopus Forosemproniensis Ecclesiae in hoc privilegio consensi et scripsi.

Laurentius humilis episcopus Campaniae Ecclesiae consensi et scripsi.

Leo humilis scriniarius et notarius S. R. E. et [Col. 0742B] cum jussione reverendissimi D. Joannis papae scripsi, et aliis roborandam protuli, et est sigillatum sigillo plumbeo magno impresso, habente imaginem sanctissimi olim papae Joannis, cum litteris infrascriptis similibus, videlicet: Joannes papa.



XCI. AD LAMBERTUM GLORIOSUM COMITEM. (Anno 877.) Significat Romanorum procerum obsides dari non posse; monet ne ad Urbem veniat, quia ipse eum excipere non potest.

JOANNES episcopus LAMBERTO glorioso comiti.

Remeantibus nobis, Deo praeduce, Romam, convocavimus totam Ecclesiam, et illud quod nobis de obsidibus Romanorum procerum dandis edixeras, in [Col. 0742C] conventu fidelium sanctae Dei Ecclesiae necessario contulimus: sed. heu! quid dicam? cum tantum totam eamdem Ecclesiam contra nos incitaverimus, ac si pro melle eam felle potasse videremur. Romanorum filios sub isto coelo non legitur fuisse obsides datos, quanto minus istorum qui fidelitatem augustalem et mente custodiunt et opere, Deo juvante, perficiunt? Praecipue cum nos miseremur [f. dubitemus] si hoc ex augustali jussu processerit, et ipsum imperatorem non credamus suum nos velle secretum latuisse. Tale quippe consilium non alius adinvenit, nisi ille qui hanc terram conturbare molitur, et ineffabile damnum populo Dei generare versutis fraudibus machinatur; qui pacem et quietem odio habet, et dissensionibus utique gaudet. Quamvis [Col. 0742D] antea Romani ovilis senatus mortem eligant, quam hanc inauditam et pessimam rem fieri quocunque modo consentiant. Quapropter, quia omnino est impossibile, et tale quid omnis inclytus audiens in maximam suspicionem prorupit, atque simpliciter non fuisse dictum modis omnibus aestimavit: mandamus dilectioni tuae, quam absentem sicut praesentem amplectimur, ut huc nullo modo fatigeris, quia modo te nullatenus recipere possumus, nec tectum aliquid nunc agendum fore necesse putamus. Cum autem, Deo juvante, ad unam concordiam et unam quietem reipublicae causa redierit, et litis figmenta, quae tanquam telas aranearum putamus contra Augustalem majestatem oborta, sopita exstiterint, nos et nobilitatem [Col. 0743A] tuam recipiemus, et ea quae ad communem utilitatem pertinere cognoverimus, tecum et tractare, et utpote cum tantae prudentiae viro peragere summa dilectione curabimus. Antea autem nullo modo te venire oportet, quia nullo modo te, sicut diximus, recipere, fili charissime, possumus. Data XII Kalendas Novembris, indictione XI.



XCII. AD WIDONEM EPISCOPUM INIVENSEM. (Anno 877.) Causam Leontardi cujusdam, qui homicidium cum aliis commiserat, ei delegat; hortatur, ut quoniam gravissimam illi antea poenitentiam constituerat, modo leviorem constituat.

WIDONI episcopo Inivensi.

Leontardus quidam tuae dioeceseos homo, singultibus [Col. 0743B] et gemitu tritus sanctam sedem apostolicam et nostram humilitatem adiit, referens se primo quidem homicidii incidisse reatum, et a sanctitate tua poenitentiam accepisse, quam et peregerit; et ea peracta, miserationem et reconciliationem ecclesiasticam tuo judicio promeruerit. Post vero cum aliis suis concivibus quosdam praedones publica sanctione jussus sit insequi, ut si eos capere potuissent, modis omnibus interimere non admitterent. Contra quos iste cum aliis proficiscens, asserit quod uno ex illis capto, oculos comprehensores ejus eruerint, ac per hoc ipse praedo nefandus vitam finierit. Hoc itaque facto, praefatus Leontardus poenitentiam suscepturus, ad tuam praesentiam veniens, hujuscemodi dixit se fuisse tuo judicio judicatum: sanctam videlicet [Col. 0743C] communionem nisi ad exitum vitae non percepturum; carnes et vinum, exceptis diebus Dominicis et sanctorum festivitatibus, non sumpturum; comam non rasurum, uxorem non accepturum; cum hominibus non conversaturum; in cinere et cilicio gemiturum; servis rebusque suis non dominaturum; seniorem beneficium non habiturum, et aliis his similibus forte fruendis non fruiturum. Quae omnia audientes, et intimo corde pensantes, invenimus aliquid gravius te quam expediit, si ita est, judicasse. Hujus rei gratia omne hujus judicium tibi dimittimus, et ut nostra super hoc vice ad mitiorem in eo proferandam sententiam perfruaris, modis omnibus exhortamur: quatenus pro amore apostolorum et nostro, et laborem itineris, et lacrymabilem praedicti latoris intentionem, [Col. 0743D] vel poenitentiae amaritudinem omnino considerans, mitius cum eo agere non detrectes, et eo quod ad sanctos apostolos fecit confugium in his quae oportuerit, ne forte, in desperationem labatur, misereri illius nunquam omittas; quia Dominus, sicut per prophetam loquitur, misericordiam vult, et non sacrificium (Ose. VI). Ideoque monemus, rogamus ut misericordiam ei impendas, quatenus de impensione misericordiae audientes, sanctitati tuae multimodas gratias referamus. Optamus sanctitatem tuam in Christo bene valere. Data III Kal. Novembris, indictione XI.



XCIII. AD CAROLOMANNUM REGEM [a 1Kb] . (Anno 877.) Dolet de Caroli imperatoris obitu, hortatur ut promissa pro Romanae Ecclesiae dignitate impleat: legatos se missurum pollicetur: ejus precibus Theotmaro archiepiscopo pallium mittit; quem apostolicae sedis reditus, quos apud Bajoariam habet, Romam annuatim transmittere jubet.
[Col. 0744A]

CAROLOMANNO.

Apicibus igitur, gloriose fili, vestrae dilectionis susceptis cum parte gratulationis, vestra incolumitate prosperitatisque successu; Caroli imperatoris morte audita, nimio tristitiae fateor moerore ex latere sumus attriti sed subito undam mentis nostrae cogitatione ad divinum judicium aliquatenus sustollentes, in illud Apostoli obstupefacti cogimur voce [Col. 0744B] erumpere, dicentes: O profundum divitiarum sapientiae et scientiae Dei! quam inscrutabilia sunt judicia ejus, et investigabiles viae ejus! Quis enim cognovit sensum Domini? aut quis consiliarius ejus fuit? (Rom. XI.) Quod idcirco dicimus quatenus sedula cordis meditatio humanae fragilitatis in hoc mari magno cursum vitae instabilis intueri non desinat, atque ad ea gaudia quae sunt fixa et immobilia, nostra actio, gratia Christi duce, anhelare contenta bonis operibus nunquam desistat. De causa sane vestri ad nos adventus, vestraque sublimissima promissione, Romanae Ecclesiae supra omnes qui fuerunt ante vos, ejusdem exaltatione, cum hoc opere compleveritis, aderit ille vestri retributor, qui per controversiam juramenti confirmans modulos humanae [Col. 0744C] locutionis, ait: Vivo ego, dicit Dominus, quia glorificantes me glorificabo (I Reg. II). Dum a colloquio, ut dicitis, fratrum vestrorum fueritis reversi, legatos ex latere nostro ad vos solemniter dirigemus, cumque pagina capitulariter continente ea quae vos matri vestrae Romanae Ecclesiae vestroque protectori beato Petro apostolo perpetualiter debetis concedere. Quibus peractis, demum rursus ordinabiliter et honorifice mittemus, qui vos cum tota decentia, utpote tantum regem ad limina apostolorum ductare studeant, unaque convenientes de statu reipublicae totiusque Christiani populi salvatione salubriter tractare, Deo opitulante, ac ordinare valeamus. Inter quae, quaeso, fili charissime, quoque [edit. Rom., quotquot] infideles nostros nostraeque vitae insidiantes, [Col. 0744D] quoquomodo vel significatione poteritis cognoscere, nullum apud vos vestrosque fideles valeant aliquatenus locum vel aditum invenire, ne immunda eorum praesentia aliqua consortii macula regium culmen contagiet. Pallium vero, vestra petitione inclinati, Theotmaro archiepiscopo consuetudinaliter dirigentes, optamus ut hoc decore interius fulgeat in oculis interni judicis, quo nitet exterius humanis obtutibus, cuique, quaeso, committite ea quae apud Bagoariam beatus Petrus apostolus habet, uti nobis annualiter reditus ejus Romam transmittat. Data mense Novembri, indictione XV.



XCIV. AD THEOTMARUM ARCHIEPISCOPUM JUVANNENSEM. (Anno 877.) Pallium ei concedit: mandat ut reditus quos Romana Ecclesia apud Bagoariam habet, Romam mittat.
[Col. 0745A]

THEOTMARO archiepiscopo Juvanensi.

Idcirco tuam fraternitatem tanto pallii decore studuimus decorare, ut, Christo opitulante, et ante Dei oculos bonis et sanctis actibus polleas, et sanctae Romanae Ecclesiae, a qua potus praeclari poculi sumis, devotus semper fidelis existas, ejus in futurum effectus particeps, cujus locata perpetualiter fundamentis consistit, et apud Carolomannum regem dilectum filium nostrum quotidianus interventor pro Romana Ecclesia hortamur existas. Inter haec ea [Col. 0745B] quae beatus Petrus apostolus apud Bajoariorum terram jure proprietatis possidet, tuae industriae sagacitatique committimus, quatenus amodo et deinceps annuos eorum reditus Romam sine mora transmittas. Data mense Novembri, indictione XI.



XCV. AD EDEREDUM ARCHIEPISCOPUM ANGLORUM. (Anno 877.) Laudat ejus pium erga sedem apostolicam animum, dolet de adversis: monet ut pro Ecclesia fortiter se gerat; ostendit uxores non esse dimittendas; nuntiat se ad regem scripsisse, ut debito eum honore prosequatur; demum ejus Ecclesiae privilegia confirmat.

Reverendissimo et sanctissimo confratri nostro EDEREDO archiepiscopo gentis Anglorum.

Vestris relectis apicibus, quanta verae dilectionis [Col. 0745C] et sinceritatis fides, qua Christum Deum vestrum proximumque diligitis, in vobis consistat et pia devotione circa sedem apostolicam ferveat, evidenti duntaxat intellectu perspicimus; cum more antecessorum vestrorum, et causas vestrae Ecclesiae necessarias nostro praesulatui, quasi suo doctori referre, et a sede apostolica super quibusdam suis quas patitur adversitatibus consultum, et auctoritatis munimen accipere quaesistis; in qua Deus omnipotens totius Ecclesiae posuit fundamentum. Et quia dura quaedam in praesentis saeculi vita, quae vere tentatio est super terram, positi quotidie sustinetis, non solum flemus nostra, quae similiter patimur, sed condolemus et vobis, talia, proh dolor! patientibus, quoniam omni jam mundo in maligno posito, multis [Col. 0745D] ubique adversariis adversus Christi famulos existentibus, quanto majores, et supra modum crebriores tentationes quotidie imminuerint circa nos, tanto Christi freti solatio valentiores esse debemus; nostra sacra narrante serie: Beatus vir qui suffert tentationem, quoniam cum probatus fuerit, accipiet coronam vitae, quam promisit Deus diligentibus se; ipseque Deus benedictus in saecula, qui non patietur nos tentari supra id quod possumus (Jac. I), dicente Apostolo: sed faciet cum tentatione proventum, ut possimus sustinere (I Cor. X). Nos tamen pro instantis temporis necessitate hortamur et monemus fraternitatem vestram ut, omni saeculi timore postposito, sicut idoneus Dei minister opponas te murum pro [Col. 0746A] domo Domini et zelo illius accensus, non solum regi, sed omnibus in ea perverse aliquid agere volentibus, strenue resistere non praetermittas, honorificans ministerium tuum, quandiu divina sineris voluntate summo sacerdotio fungi, populumque Domini tibi commissum sanctae doctrinae pabulo pascere, sacerdotes scilicet et ecclesiasticos viros ac feminas, nec non viduas et sanctimoniales, juxta ordinem suum pro viribus regere tuerique, ut pastor idoneus coram Domino appareas prompta mente procures: quoniam nos apostolicae sedis apicibus admonere exhortarique curavimus regem vestrum, ut tibi pro Jesu Christi Domini nostri amore in omnibus quae sanctae Ecclesiae tibi commissae utilia sunt obediens et adjutor devotus, sicut antecessores suos [Col. 0746B] piissimos reges Anglorum, narrante historia, fuisse recolimus, existere non praetermittat; si et regnum sibi temporaliter concessum voluerit retinere securum, et vitam postmodum regni percipere sempiterni. His autem quos asseris uxores proprias contra praeceptum Domini relinquere, praecipimus neque virum ab uxore neque uxorem a viro, nisi causa fornicationis discedere: quod si ob hoc discesserit, manere innuptum vel innuptam, aut sibi mutuo reconciliari, quoniam dicente Domino: quod Deus conjunxit, homo non separet (Matth. XIX); et ideo cum priorem legitimo sibi matrimonio junctam quisquam deserere nequeat nulla ratione illi prorsus conceditur aliam, vivente priore, conducere; quod si fecerit, et non emendare sub satisfactione studuerit, [Col. 0746C] ab Ecclesiae consortio maneat separatus. Sed neque de propria cognatione secundum sancti praecessoris nostri Gregorii doctoris gentis vestrae decretale statutum (lib. XXII, epist. 31) cuiquam ducere permittas. Nos namque sedis tuae privilegium, quam vice beati Augustini a sancto Gregorio pro multorum salute et conversione illuc directi regis, illibatum tibi volumus procul dubio conservare, et ut ab omnibus ordinibus, tam ecclesiasticis quam saecularibus, custodiatur in perpetuum, secundum ipsius sancti praecessoris nostri Gregorii [forte deest statutum, aut quid simile] cujus sapientiae radius Ecclesiam Christi per orbem diffusam irradiat, sancimus atque praecipimus. Et quidquid adversi a quocunque homine de parte tua nobis fuerit relatum, ante veram [Col. 0746D] cognitionem nullatenus credimus; quin potius etiam regem vestrum admonuimus, ut dignum honorem tibi pro amore Jesu Christi Domini nostri impendat, et omnia privilegii tui jura perpetua stabilitate et conservare ac indiminuta custodire procuret, si gratiam et benedictionem sedis apostolicae, sicut antecessores ejus bene faciendo habere meruerunt, pari modo voluerit iste habere. Data ut supra.



XCVI. AD ATHANASIUM EPISCOPUM NEAPOLITANUM. (Anno 877.) Commendat zelum fidei quem ostenderat adversus Sergium Ecclesiae Dei hostem: hortatur ut in dies magis pro Ecclesiae sibi commissae defensione laboret; Petrum diaconum ei commendat.
[Col. 0747A]

Reverendissimo et sanctissimo ATHANASIO episcopo sanctae Ecclesiae Neapolitanae dilecto confratri nostro.

Innumeras gratiarum actiones vestrae Deo dilectae agimus almitati, dignisque apostolico vos ore laudibus prae caeteris merito collaudamus, quoniam secundum Domini vocem dicentis: Si oculus tuus, vel manus tua scandalizat te, erue eam, et projice a te (Matth. V), fratrem tuum erga Ecclesiam Dei impie agentem [a 1Kb] , et circa Dominum non recto itinere gradientem, velut secundum Holofernem, sancta Christi Dei nostri ausu temerario impugnantem; et haereditatem patriam more sacrilego persequentem, tanti honoris regimine indignum judicans, ultionis divinae [Col. 0747B] percutere jaculo studuisti: nec pepercisti carni tuae propter Dominum dicentem: Qui diliget patrem, aut matrem, aut fratrem plusquam me, non est me dignus (Matth. X); in quo nimirum vos Deo per omnia dignos fore cognoscimus, quia membrum corporis tui multo contagio fetens libenter abscidere proculque abjicere sanctitas tua fideli devotione curavit: et quia nuncusque viris saecularibus secundum se, et non secundum Deum in urbe Neapolitana principantibus, multa scandala et perturbationes multas, homicidia et oculorum erutiones intra eam vel foris peragentibus, dignum Deo de his juste judicante, peractum est ut iniqua jam cessaret dominatio, finem haberet peccatum et consurgeret vir de domo Domini, qui timorem Dei prae oculis habens regat [Col. 0747C] populum Christi in omni justitia et sanctitate, in omni veritate et mansuetudine, ut pastor idoneus, et non velut mercenarius deserat et disperdat: et ideo ea quae vestrae dignitati vel honori congrua ac necessaria sunt, perpetua nihilominus stabilitate confirmamus; tantum ampliori nunc studio curaque multiplici pro defensione sanctae Dei Ecclesiae tibi commissae stare ac desudare, quatenus salva securaque consistat, ut procures, his nostris apostolicis prudentiam vestram exhortamur apicibus. Nos namque, aliis omnibus mancosis datis, mille quadringentos vobis dare debemus, quos vestrae dilectioni aut initio Quadragesimae aut in die sanctae Resurrectionis vobis procul dubio dirigemus. Porro hunc [Col. 0747D] Petrum venerabilem diaconum vestrum, quia eum vestrae Ecclesiae, et civitati Neapolitanae in omnibus fidelem esse cognoscimus, vobis in omnibus commendamus, et pro nostro eum amore benigne semper retinere dignemini. Data ut supra.



XCVII. AD NEAPOLITANOS. (Anno 877.) Laudat eos quod, zelo divino accensi, Sergium a se abjecerint, et Athanasium episcopum suae reipublicae rectorem elegerint: praecipit ut ei pareant, offerens se una cum ipso eorum commodis consulturum.

Omnibus eximiis judicibus, et universo populo Neapolitanae civitatis.

Quanta verae fidei devotione circa Deum creatorem [Col. 0748A] et salvatorem mundi atque erga Ecclesiam Christi ferveatis, luce clarius ecce cognoscimus, cum tantae impietatis virum, perditionis scilicet filium, et totius iniquitatis vas vobis inique dominantem Sergium nempe magistrum militum, secundum videlicet Holofernem, zelo repleti divino, abjicere ac velut membrum fetidum a corpore Christi abscidere, proculque abjicere studuistis, secundum Domini praeceptum dicentis: Si oculus tuus, vel manus tua scandalizat te, erue eam, et projice a te (Matth. V); et quia illo abjecto, pastorem et episcopum animarum vestrarum, Athanasium videlicet, dilectum confratrem et unanimem filium nostrum habere judicem elegistis, innumeras vestrae dilectae prudentiae et unanimitati gratias agimus quoniam, sicut Dei ministri, [Col. 0748B] iram Domini exercituum, quae jam meritis imminebat illius, in eo ulcisci procurastis, qui nimirum multa et inaudita mala plus quam omnes patres suos in civitate Neapolitana et in finibus nostris nequiter facere non dubitavit, cum innumeram hominum multitudinem, infantum et mulierum catervam gladio, fame atque captivitate crudeliter peremisset. His igitur nostris apostolicis litteris nobilitatem vestram, filioli mei, monemus atque hortamur ut praefatum Athanasium confratrem nostrum venerabilem episcopum vestrum, sicut divina inspiratione docti loco rectoris habere elegistis, fideli mente ac devotione cum omni honore habere studeatis: quoniam nos cum illo in omni vestro adjutorio, in omni vestra utilitate prompti existimus, [Col. 0748C] parique voto vos adjuvare desideramus; tantum state viriliter obedientes illi in omnibus, velut filii charissimi. Porro quia jam, aliis omnibus datis mancosis, mille quadringentos vobis dare debemus, ne turbemini, quia eos vel in initio Quadragesimae, vel in die sanctae Resurrectionis vobis procul dubio dirigemus. Vos tantum ut filii charissimi adversus infideles et communes inimicos totis viribus pro defensione Ecclesiae Dei desudare satagite, quatenus et Dei gratiam et nostram semper benedictionem habeatis. Bene vos optamus in Domino. Data ut supra.



XCVIII. AD LAMBERTUM COMITEM. (Anno 877.) Scribit se in Galliam velle proficisci, ideo sub excommunicationis poena praecipit ne se absente Romanae Ecclesiae territorio vel Romae aliquod damnum inferat.
[Col. 0748D]

Nobili viro LAMBERTO glorioso comiti.

Sagacitati ac prudentiae vestrae notum esse volumus quia non solum pro assiduis paganorum infestationibus, quas ecce jam biennium, nemine defensionis nobis praebente solatium, patimur, sed etiam pro innumeris et supra modum gravibus oppressionibus quae nobis una cum Dominico grege divinitus commisso in pace, quam Christus Deus noster se diligentes habere jubet, consistentibus, ab adversariis illata sunt et quotidie inferuntur, in gremio sedis apostolicae, quae caput est orbis et omnium [Col. 0749A] mater fidelium, quiete ac securiter manere nobis minime licet. Ideo Franciam per iter marinum proficisci, gloriosumque Carolomannum regem adire, atque optatam illius contemplari praesentiam cupimus, pro salute scilicet ac defensione terrae sancti Petri, et totius Christianitatis suppliciter deprecantes: quatenus Dei omnipotentis solatio, et regia virtute nobis, prout opportunum est, solati ante possimus salubri prosperoque successu regere atque tueri territorium, et populum Domini pretioso cruore redemptum, ne pro aliquo eorum per nostram desidiam vel incuriam pereunte, districtam Domino cogamur reddere rationem. Ideo monemus et his nostri apostolatus litteris dilectionem vestram pio intuitu exhortamur ut nobis abeuntibus Franciam [Col. 0749B] pro defensione sanctae Dei Ecclesiae et reipublicae stabilitate nullam contrarietatem vel inimicitiam exerceatis in toto territorio principis apostolorum, neque urbis Romae, quae est civitas sacerdotalis et regia, per sacram beati Petri sedem, aliquas adversitates vel insidias praeparetis, neque faciatis, facereque volentibus ullo modo consentiatis. Quia si per vos aut per vobis subjectos homines eadem urbs Roma perturbationem aliquam vel dehonestationem habuerit, vel adversa quaelibet sustinuerit, pro certo scitote quia canonicis vos correptionibus cum victrici sancti Spiritus auctoritate omnimodis redarguemus, et ab apostolicae sedis communione merito separabimus. Data ut supra.



XCIX. AD LANDULFUM EPISCOPUM CAPUANUM. (Anno 877.) Monet ut consentiat cum Athanasio episcopo Neapolitano ad Ecclesiae Romanae defensionem: et curet pactum cum Amalfitanis factum, ab ipsis observari.
[Col. 0749C]

Reverendissimo et sanctissimo LANDULFO episcopo Capuano.

Quanto studio tua dilectio tuaque benigna fraternitas erga defensionem ac liberationem obsequiumque sanctae Romanae Ecclesiae, cui, Deo auctore, culmine praesidemus, laboraverit, totisque nisibus cordis in parte nostri operis desudaverit, sedula reminiscimur procul dubio recordatione, tuaque ob hoc retributio tam apud Deum quam apud nos erit in promptu indubitanter parata. Quapropter, quia te valde idoneum in [Col. 0749D] tantis habemus expertum, monemus atque hortamur esse unanimem cum Athanasio Neapolitano episcopo in causa praesenti Romanae Ecclesiae, quoniam liquidum [edit. Rom., liquidum et scriptum] in Salomone didicimus: Funiculus triplex difficilis erit (Eccli. IV), eidemque nostro hortatu et admonitione in omnibus fraternus auxiliator existere nunquam desinas; inter haec tua benigna fraternitate, et dilecti filii nostri Guaiferii principis, mediante, pactum in decem millium mancusorum [al. mancosorum] cum Amalfitanis catenus fecimus, ut a Trajecto usque Centumcellas nobis navali labore indesinenter auxilium ferrent. Sed hactenus id in nullo demonstraverunt: insuper quaedam studio calliditatis [Col. 0750A] astruunt, quia utriusque abbates, Joannes videlicet ac Anastasius, quos illuc ex nostra parte direximus, non in decem millium tantum mancusorum, sed in duodecim millium plaitasse, quod iidem abbates coram nostra praesentia non se fecisse jurejurando refellunt. Ideoque vestra eos prudentia et ab hac injusta petitione compescat, et in servitio salubri commonitione confirmet, quatenus nostra benedictione potiti, animo et corpore ex Christo Domino salvi existant. Data ut supra.



C. AD GUAIFERIUM PRINCIPEM SALERNITANUM. (Anno 877.) Hortatur ut in sua integritate perseveret, et Amalfitanos corripiat, quod auxilium navale non miserint, et nimia calliditate in se utuntur.
[Col. 0750B]

Amantissimo filio GUAIFERIO principi.

Devotionem igitur animi tui ex die qua te cognovi paucis verbis explicare non possum? Hoc tamen veraciter scimus quia [edit. Rom., apud Deum et apud, etc.] apud nos tibi omnia salva reservantur tempore opportuno. Idcirco monentes hortamur et rogando jubemus uti in semel tua percepta bonitate perseveres. Quoniam scriptum est: Non tardat Dominus promissum suum, donec adimpleatur quod locutus est (II Petr. III); et ideo nosse gloriam tuam cupimus quia ex parte Amalfitanorum nullum nobis juxta condictum placitum studuerunt praebere adjutorium navali certamine a Trajecto usque Centumcellas. Insuper quadam calliditate asserunt non in [Col. 0750C] decem millium tantum mancusorum, sed et in duodecim millium fuisse nostram promissionem: quod verum nullo modo constat, cum et ipsi abbates quos illuc pro nostra parte direximus jurejurando non se dixisse fateantur. De his vero aliisque similibus, quantum in nobis est, per gloriam tuae nobilitatis correptionem omnemque speramus studii emendationem; quod, quaeso, facere mature acceleres. Optamus. Data ut supra.



CI. AD ARCHIEPISCOPUM EBREDUNENSEM. (Anno 877.) Reprehendit quod alium episcopum, praeter eum quem clerus et populus elegerat, in Venciensi Ecclesia consecraverit: praecipit ut cum utroque Romam veniat.

[Col. 0750D] Reverendissimo et sanctissimo ARIBERTO archiepiscopo Ebredunensi.

Si canonica in consecrandis episcopis statuta servasses, nunquam, sicut auditu didicimus, et quodam diacono, nomine Waldeno, super tuam dilectionem reclamante, se canonice a plebe et populo Venciate electo, et a tua sagacite abjecto, de consecrato controversia quaelibet nasceretur, qua vestra merito reprehenderetur fraternitas. At nunc, quia mortuo Venciensi episcopo, non praefatum sacerdotem, quem, ut dictum est, clerus et populus civitatis elegerat, piaeque memoriae Carolus imperator suo consensu firmaverat, consecrasti, et eodem [f. sed eodem, HARD.] Augusto de praesenti vita [Col. 0751A] subtracto alterum non juxta normam canonicam electum ex adverso venientem, nec per ostium sed aliunde introeuntem, tuo tantum libitu ordinasse accusaris. In quo te non leviter incurrisse omnino videmus, quia dicente praedecessore nostro papa Coelestino (epist. 1, episcopis Viennensi et Narbonensi): Nullus invitis detur episcopus; cleri, plebis, et ordinis consensum et desiderium requirere debuisti. Cujus etiam auctoritate clerici habent facultatem resistendi, si se viderint praegravari: ut quos sibi ingeri ex transverso cognoverint, non timeant refutare; quoniam etsi non debitum praemium, vel liberum de eo qui eos recturus est debent habere judicium. Nam et sancto Leone dicente (epist. 95, Rustico Narbonensi): Nulla ratio sinit ut inter episcopos [Col. 0751B] habeantur, qui nec a clericis sunt electi, nec a plebibus expetiti. Unde cum saepe quaestio de male accepto honore nascatur, quis ambigat nequaquam istis esse tribuendum, quod non doceatur fuisse collatum? Eodem etiam capitulo 35 Canonum suorum jubente (epist. 88, Anastasio Thessalonicensi): Nullus, ut dictum est, non petentibus est ordinandus antistes, ne civitas episcopum non optatum aut contemnat aut odiat; ac per hoc fiat minus religiosa quam convenit, cui non licuit habere quem voluit. His ita statutis, ne in Ecclesia Dei tibi commissa scandalum maneat vel schisma existat, dilectioni tuae jubemus ut cum eodem a te consecrato episcopo, et illo qui se canonice asserit fuisse electum, de praesenti Romam venire procures, quatenus [Col. 0751C] in praesentia nostra et sedis apostolicae tanti causa negotii diligenter inquisita et examinata legitimum, Deo favente, finem percipiat. Obedire igitur te oportet huic nostrae praeceptioni pro Ecclesiae Dei pace directae. Nam si aliter feceris, scito quia nos talem illicitam praesumptionem impunitam nullatenus relinquemus. Data ut supra.



CII. AD CUNIPERTUM COMITEM. (Anno 877.) Praecipit ut bona Romanae Ecclesiae quae occupaverat, restituat.

Dilecto filio CUNIPERTO glorioso comiti.

Auditu didicimus, etiam et veraciter scimus, [Col. 0751D] quod cortem sancti Petri, quae est in Alviscutia, contra Deum et nostram voluntatem teneatis invasam, et unde censum ac functionem annuam ecclesia principis apostolorum pro luminariis habere solita erat, nunc vestra fortia et avaritia faciente, nil recipere nilque potest habere. Unde ex auctoritate Dei, et sancti Petri, ac nostra, vobis praecipimus ut non habeatis licentiam ipsam cortem amplius retinere, nec in ejus rebus et pertinentiis vos intromittatis, si gratiam Dei et beatorum apostolorum Petri et Pauli nostramque benedictionem cupitis habere; sinatisque homines sancti Petri qui ibi sunt eamdem cortem securiter retinere. Nam si ipsam cortem deinceps tenere contra nostram voluntatem praesumpseritis, aliquamque ibi fortiam vel violentiam [Col. 0752A] feceritis, scitote quod omni vos ecclesiastica communione atque a corpore et sanguine Domini nostri canonice separabimus, sicut invasorem rerum ecclesiasticarum. Data ut supra.



CIII. AD LAMBERTUM COMITEM. (Anno 878.) Monet ne Romam eam ob causam veniat, ut apostolicae sedis hostibus auxilium ferat; quod si alia de causa venerit, honorifice se eum excepturum promittit: plura legatis injungit, quibus fidem adhiberi jubet; Adelbertum Romanae Ecclesiae hostem se non posse ait in communionem recipere.

Dilecto filio LAMBERTO glorioso comiti.

Dilectionis et amicitiae vestrae amorem ac sinceritatem quasi quoddam insolubilis charitatis [Col. 0752B] pignus tenentes, tanto de inimicorum nostrorum callidis astutiis vel praeparatis cum apostolica sede securi existimus insidiis, quanto nobilitatis vestrae potentiam, una cum Christi auxilio nobis conjunctam in omnibus prosperis seu adversis esse procul dubio credimus: quoniam et nos vobiscum in cunctis quae vestrae gloriae sunt congrua vel necessaria existere prompti optamus. Et ideo eminentiam vestram quae relatione quorumdam didicimus latere nolentes, utpote spiritali filio nostro referre indubitanter curamus. Audivimus namque quod inimicis et infidelibus nostris per cujusdam exhortationem cupiatis ferre solatium, atque Romam venientes suis eos rebus et beneficiis contra nostram etiam voluntatem inconvenienter restituere debeatis: quod nullus [Col. 0752C] imperatorum, vel regum, aut comes antecessoribus nostris fecisse recolitur. Unde valde miramur, si hoc verum est, quomodo tantae amicitiae inter nos toties habitae atquae promissae obliti estis, cum post Deum vos modo in omnibus necessitatibus et utilitatibus Ecclesiae sancti Petri habeamus unicum adjutorem atque fidelissimum defensorem. Et ideo licet quidam vobis agere talia sedi apostolicae nobisque contraria suadeant, nos tamen in vestrae fidei devotione, quam erga beatissimos principes apostolorum Petrum ac Paulum, et nostram paternitatem habetis, plurimum confidentes, quasi dilecto filio et unanimi amico mandamus ut pro Dei et nostro amore, pro causa inimicorum nostrorum aliquatenus restituenda, cum bis jam ac ter synodico sint [Col. 0752D] ipsi judicio condemnati, Romam nunc non veniatis: quia valde turbati ac tristes ob hoc existentes, vos, sicut decet et nos cupimus, honorifice recipere non possumus. Quamobrem vestra prudentia tantae perversitatis consilium destruat, atque contra ipsos inimicos nostros totis viribus insurgere, et pari nobiscum voluntate, sicut oportet, eos confundere procuretis; ut nos, sicut per vos credimus, securi et quieti, Dei et vestrum maneamus auxilium. Alia vero pro causa, si ad limina sancti Petri et nostram apostolicam nunc aut postea vultis venire praesentiam, vos prompto atque gratissimo animo, prout oportet, honorifice recipiemus, vobiscum pariter gaudentes et exsultantes in Domino. Plura quidem [Col. 0753A] vobis super his scriberemus, sed quia idoneos ac reverendos fideles nostros, vestrosque devotos amicos, Gaudericum videlicet et Zachariam episcopos, deliciosos et consiliarios nostros, vobis direximus, qui vestrae gloriae ea quae litteris desunt verbis poterunt enarrare, omisimus scribere; quibus sane, quae verbotenus dixerint, quasi nobis credere non dubitetis. Agite igitur sicut vos in omnibus nostris credimus habere procul dubio adjutorem et unanimem in Christo amicum. Adelbertus autem marchio ad nos si venerit, pro certo scitote quia eum nullo modo recipiemus, quia multas nobis contrarietates fecit et manifestus in omnibus inimicus apparuit. Praeterea, sicut nobis mandatis, ut pro instantis temporis causa extra urbem Romam exeuntes, vobiscum [Col. 0753B] alicubi loqueremur, libenter quidem hoc facere voluissemus, si utile ac necessarium esse videretur: ut simul loquamur non vobis grave sit ad nos quasi filius dilectus venire, quatenus ea quae congrua sunt visa pariter consideremus. Data ut supra.



CIV. AD EUMDEM. (Anno 878.) Graviter eum reprehendit quod in litteris quas scripsit honorem debitum apostolicae sedi non habuerit, et ne legati absque ejus consensu mitterentur postulaverit.

Nobili viro LAMBERTO glorioso comiti.

Sedem apostolicam, quam Deus omnipotens supra petram sui nominis fundare dignatus est, non solum reges et principes terrae, verum etiam imperatores [Col. 0753C] Augusti, et totius orbis Domini suis apicibus, utpote caput omnium Ecclesiarum Dei, honoraverunt, dignisque praeconiis ejus pontifices, vicarios scilicet beati Petri apostolorum principis, laudaverunt, votisque supplicibus deprecari studuerunt, et usque in finem saeculi, Petri manente nomine ac memoria, supplicare non desinent. Quapropter audientes litteras tuas quas mandastis, mirati valde fuimus super earum verbis inconvenientibus, quae nec debitas sancto Petro laudes resonant, nec ecclesiasticis concordant regulis vel doctrinis; cum nobis illa verba mandastis quae saecularibus viris et comparibus tuis scribere solitus es, hoc est, cum dicis nobis, Tuae nobilitatis, vel cum dicis nobis, Monemus nobilitatem vestram; in quo luce clarius [Col. 0753D] mentem vestram cognoscimus erga nos minime devotam, sicut putabamus existere. Idcirco nostrae paternitati tam vilibus verbis et inconvenientibus sermonibus scribere audaci potius quam sincera mente voluistis, et mirum non est quia de amaro fonte dulcis aqua non hauritur. Porro quia dixistis quod sine consensu tuo nostras legationes nusquam mittere deberemus, ususque hoc non fuerit, nec litteris legitur, nec a quoquam superstite unquam fuisse reminiscitur factum; et ideo sedes apostolica libera semper existens liberam ubique suam mittit legationem, habens Domini auctoritatem dicentis: Ego pro te rogavi, Petre, ut non deficiat fides tua - et tu [Col. 0754A] aliquando conversus confirma fratres tuos (Luc. XXII). De his autem quae olim dicta sunt inter nos, pro diversis ac multiplicibus contrariis et adversitatibus, nec non et corporis incommoditatibus, quas quotidie patimur, nobis aliquid considerare vel pertractare non licet. Nos tamen, si prudentiam vestram in nostris profectibus et utilitatibus Ecclesiae Romanae cognovissemus devotam existere, nostramque voluntatem prompte perficere, loco vos filii dilectique cuperemus retinere amici, et ea quae vestrae saluti ac prosperitati essent utilia, grato sane animo perficeremus: sed quia vos, nobis relictis, in partem contrariam inclinatos videmus, non solum obstupescimus, sed etiam a vestrae amicitiae nos similiter declinamus consortio, quod pro [Col. 0754B] Dei amore valde retinere voluimus charum. Hanc praeterea epistolam nostram secundum morem per Longobardorum fidelem vestrum, et litterarum delatorem vestrarum, vobis mandare voluimus; sed ille a nobis eas recipere vestraeque noluit deferre sagacitati, sed sicut et antiquus usus exigit [a 1Kb] et ratio manifesta fieri declarat. Data ut supra.



CV. AD ANGELBERGAM AUGUSTAM. (Anno 878.) Dolet Angelbergam molestiis affici et queritur de injuriis quas Lambertus Ecclesiae Romanae inflixit: rogat ut conservet benevolentiam quam erga ipsum habere solebat.

Dilectae ac spiritali filiae ANGELBERGAE ex imperatrice [Col. 0754C] Deo dicatae.

Quia multum devotione et mentis alacritate dominum et seniorem divae memoriae Ludovicum quondam Christianissimum imperatorem, spiritalem filium nostrum, dileximus, nullatenus praetermittimus ejus memoriam in sacris orationibus nostris apud Dominum quotidie facere et quandiu vixerimus facturos esse scitote, vestrique memores, dilectissima filia, similiter sumus. Nam, Deo teste, vestram prosperitatem et salutem semper cupimus vigere incolumem et audire: et super tot ac tantis adversitatibus, quas a filiis hujus saeculi vos sustinuisse cognoscimus, ingenti vobis dolore compatimur et condolemus; quoniam quidem paterno vos diligentes affectu, moerorem vestrum nostrum putamus, et tranquillitatem [Col. 0754D] vitae vestrae nostram esse gaudemus; quia et vos pro talibus nefandis et inauditis malis, quae nulla veterum scriptura decantat, nulla historia narrat, beati Petri apostolorum principis vicarium a quolibet imperatore vel rege unquam sustinuisse, nos his diebus a Lamberto Spoletano comite pati audientes, simili esse moerore afflictam incunctanter agnoscimus; unde vestram hortamur dilectionem ut circa nos pium mentis affectum conservantes, ea quae utilitati nostrae congrua vel necessaria esse perspicitis, pro viribus agere non praetermittatis. Quia et nos, Deo propitio, secundum datam nobis divinitus potestatem vobis auxilium et opattam in omnibus consolationem conferre avide cupimus, et sub beati Petri apostoli vos, si opus fuerit, [Col. 0755A] tuitione protegere, et illaesam, ceu filiam charissimam, conservare studebimus, si ad ipsius apostolorum principis limina vobis venire contigerit. Interim confortare in Domino, qui consolatur vos in omnibus, nec patietur vos tentari supra id quod potestis; sed faciet cum tentatione proventum, ut possitis sustinere (I Cor. X). De caetero autem ea quae mandastis, multis impedimentis occupati, quae praefatus comes cum multiplicibus insidiis nobis praeparat cupitque inferre quotidie, perficere nequivimus; at Deo tranquillitatem vitamque praebente, cuncta quae vestrae voluntati utilia sunt, lubenti animo perficiemus, quibus vester honor et gloriae vigor incunctanter appareat integer. Dextera Domini vos in omnibus illaesam conservare dignetur. [Col. 0755B] Data ut supra.



CVI. AD BERENGARIUM COMITEM. (Anno 878.) Rogat ut imperatori nuntiet quae a Lamberto Romae perpetrata sint detque operam ut eam compescat.

Dilecto filio BERENGARIO glorioso comiti regia prosapia orto.

Lectis nobilitatis vestrae litteris, quia sinceritatem ac devotionem, more scilicet parentum vestrorum, circa nos pro amore Jesu Christi Domini et beati Petri apostolorum principis reverentia, vos habere ingentem reperimus, multa vestrae mellifluae locutionis dulcedine sumus omnino repleti, ita ut cum Psalmista dicere possimus: Quam dulcia faucibus [Col. 0755C] meis eloquia tua! (Psal. CXVIII.) Hujus namque bonitatis decus eximium ex moribus piae memoriae nobilissimi quondam genitoris vestri vos trahere indubitanter cognoscimus, qui dignum semper honorem et piam reverentiam antecessoribus nostris, sacris videlicet pontificibus, exhibere tota mentis alacritate studebat; et ideo pulchrae juventutis vestrae florem de radice justa prodeuntem Dominus exercituum pietatis suae gratia custodiet incolumem, facietque prospere vigere in omnibus et ad prosperum usque finem perducet. Quapropter, fili charissime, saepe voluimus vestrae scribere dilectioni, non solum nostram vobis salutem innotescendo, sed et de vestra prosperitate atque incolumitate audire cupiendo; sed non solum paganorum crebris ubique [Col. 0755D] incursionibus, verum etiam Christianorum insidiis circumdati nequivimus. At nunc, quoniam Deo disponente tempus evenit opportunum, excellentiae vestrae quae et qualia sumus nos cum tota Ecclesia et civitate Romana perpessi a Lamberto comite, veluti filio charissimo et fideli amico referimus. Cum itaque praedicto Lamberto multa quotidie bona fecissemus, dignumque impendissemus honorem supra quam antecessores nostri parentibus illius fecissent, ipse pro bonis mala retribuens, collecta populi multitudine, omne territorium sancti Petri invasit, et quod defendere debet ab hostibus, tyrannice dominatur invasum: venitque Romam, et quasi inimicus portam civitatis Romanae violenter capiens, et satellites [Col. 0756A] suos per dies plurimos retinere fecit, ac sic tantam civitatem invasam retinuit; ita sane ut nobis apud beatum Petrum consistentibus, nullam urbis Romae potestatem, a piis imperatoribus beato Petro principi apostolorum ejusque vicariis traditam, haberemus. Sacras autem litanias, episcopos et sacerdotes, atque servos Dei, ex more celebrantes, et ad ecclesiam sancti Petri venire volentes, fustibus caedere ac dispergere fecit, intulitque nobis contraria quanta nulli praecessorum nostrorum unquam facta fuerunt: existitque paratus nobis iterum majora inferre, cujus rei causa nescimus. Quamobrem, quia nostrum ministerium est pro totius Christianitatis salute Dominum assidue deprecari, ut oves quas Christus Deus noster nobis in beato Petro [Col. 0756B] commendavit, jugibus votis et precibus ad aeternae vitae pascua perducere valeamus, voluissemus debitam habere quietem: sed illo a pravis cogitationibus et actibus se non retrahente, quin potius nos, cum inimicis et infidelibus nostris, quos bis jam et ter excommunicatos et anathematizatos habemus, juncto, rursum turbare volente; rogamus nobilitatem vestram ut pro amore Dei, et sancti Petri, ac nostro, haec omnia et Carolomanno glorioso regi et spirituali filio nostro cognita faciatis, quatenus missis apicibus suis, eum a tali praesumptione compescat, et quod tempore parentum illius sedes apostolica non sustinuit, ejus non patiatur diebus, et vestris similiter litteris eumdem admonete corripiteque Lambertum, ut nullam de caetero contrarietatem [Col. 0756C] nobis ingerere praesumat, eo quod nec Deo nec alicui Deum timenti, ejus temeritatis placeat effectus. Si vero idem Lambertus nos persequi non omiserit, nos jam dicto regi fideles amici esse quomodo possumus, quia ejus se voluntate jactat talia agere? Et ideo nos adjuvare, sicut supra dictum est, procurate; nam nos ea quae vestrae fuerint placita voluntati libentissime perficere studebimus, eo quod vos loco amantissimi filii, quandiu vixerimus, retinere, nostraeque Ecclesiae causas necessarias per vos perficere optamus. Praeterea homines vestros, qui orationis causa pro suis delictis Dominum misericordem precaturi venere ad limina sancti Petri, pro vestro ingenti amore benigne recepimus, nostrisque apostolicis benedictionibus confirmavimus, ac per [Col. 0756D] eos nostrae incolumitatis salutem, sicut petistis, cognitam fieri decrevimus; et petimus ut cito nos vestris litteris laetificari non praetermittatis. Deus omnipotens gloriam vestram longa per tempora illibatam custodiat, charissime fili.



CVII. AD JOANNEM ARCHIEPISCOPUM RAVENNATEM. (Anno 878.) Exponit mala quae a Lamberto comite Romae sunt perpetrata; seque in Galliam ad implorandum auxilium adversus eum iturum ostendit.

Reverendissimo et sanctissimo JOANNI archiepiscopo Ravennati confratri nostro.

Unanimitatis vestrae fraternitatem ignorare non [Col. 0757A] patimur quae et qualia his retro diebus a Lamberto Spoletano comite mala et multiplices passi sumus injurias, quales nullus antecessorum nostrorum pontificum a quoquam Deum colente sustinuisse recolitur. Igitur omne pene territorium S. Petri suis tyrannice devastantibus hominibus, cum immensa populi multitudine Romam venit: nos autem illum quasi dilectum amicum apud beatum Petrum apostolorum principem honorifice recepimus; sed ipse quasi ovili pelle indutus, solita repletus nequitia, munereque corruptus ingenti, contra nos insurgere non dubitavit (Aimoinus, lib. V, c. 37). Nam portas civitatis Romanae violenter, imoque fraudulenter cepit, totamque urbem Romam; ac per dies plurimos homines suos ita arctius retinere fecit, ut nec [Col. 0757B] proceres Romanorum, nec episcopi et sacerdotes, neque etiam familiares nostri ad nos nisi maxima supplicatione exeundi facultatem haberent. Cibaria etiam nostra nobis venire instantissime prohibebant. Venerabiles item episcopos, presbyteros atque diaconos religiosos monachos cum hymnis et canticis spiritualibus, sacrisque litaniis ad ecclesiam principis apostolorum venientes, heu, proh dolor! more paganorum conturbaverunt, et fustibus caedentes nequiter disperserunt, non sinentes illos exire debitumque Deo sacrificium offerre. Inimicos quoque atque infideles sanctae Romanae Ecclesiae et nostros, quos una cum vestro consensu et subscriptione bis ac tertio jam excommunicatos damnatosque habemus, super nos temere conduxit, eosque in urbe [Col. 0757C] Roma sine nostra voluntate immisit. His itaque nos prejudiciis et injuriis multiplicibus gravati, cum tota sede apostolica tristes adeo per dies multos exstitimus, ut nequaquam nobis aliud agere nisi flere liceret: nam ipsis diebus nec vestis fuit super altare sancti Petri, nec aliquod ibi nocturnum vel diurnum officium ex more celebratum. Nunc etiam minatur nobis pejora inferre, nisi ejus obtemperemus humiliter voluntati. Unde sanctitatem vestram pio fraternae dilectionis affectu conjunctam hortamur ut pro tantis afflictionibus et miseriis capiti nostro illatis, ex totis praecordiis vestris nobiscum pariter condoleatis, et contra evidentissimum, et immanem inimicum nostrum consurgere toto annisu studeatis. Nos namque illius non valentes sustinere tantas insidias, [Col. 0757D] quia per terram ire nequivimus, per marinum iter, Deo propitio, in Franciam proficisci debemus, gloriosos scilicet reges deprecaturi ut ecclesiam sancti Petri et civitatem Romanam, totius mundi caput et dominam, a tantis oppressionibus et calamitatibus liberent, salvam et quietam sinant manere, potentique manu ab hostium quas patimur insidiis tueantur; nec nos ob aliud illuc ituros, nisi pro communi salute, procul dubio credite. Sed sicut veridico multorum relatu didicimus, cum nos de urbe Roma fuerimus egressi, coeptumque iter egerimus, audimus eumdem Lambertum satellites suos velle colligere, Romamque rursus expugnaturum adire. Nos vero hoc scientes, anathematis sententiam [Col. 0758A] in eum et in omnes sequaces ejus, si contra urbem Romam et Ecclesiam Romanam aliquam rursus veniens contrarietatem, vel molestiam, aut perturbationem inferre quolibet modo praesumpserit, in ecclesia beati Pauli doctoris gentium protulimus. Et idcirco nullus vestrum ejus iniquis operibus faveat, quin potius libere arguat, si apostolicae sedis vultis semper fulciri auxilio. Quapropter haec omnia, ut vestris suffraganeis episcopis cognita faciatis, incunctanter hortamur sanctimoniam vestram, quatenus ipsi, qui membra corporis Christi existunt, vobiscum pariter pro apostolicae sedis exaltatione studeant desudare,



CVIII. AD MICHAELEM REGEM BULGARORUM. (Anno 878.) Missa per Eugenium et Paulum episcopos mense Aprili die XVI, indictione XI. Dolet quod Graecos sequatur; hortatur ad Romanae Ecclesiae gremium redeundum: tum de dono misso gratias agit; postremo Sergium quemdam per subreptionem ad sacerdotium et episcopatum promotum, depositum fuisse significat.
[Col. 0758B]

MICHAELI regi Bulgarum.

Spiritualibus te visceribus edito gaudebamus, et pro salvatione tua gratias agebamus; sed nunc astutia malignorum decepto, tristamur et ingemiscimus, verentes et pertimescentes ne si forte Graecos secuti fueritis, cum illi in diversas haereses et schismata solito more ceciderint, vos quoque cum ipsis in erroris profunda ruatis; et sicut serpens seduxit [Col. 0758C] Evam astutia sua, ita sensus vestri corrumpantur et excidant a simplicitate et castitate quae est in Christo Jesu. Nam te, fili, Mosaicis rogo verbis, interroga patrem tuum, et annuntiabit tibi: seniores tuos, et dicent tibi (Deut. XXXII), si aliquando Graeci sine hac vel illa haeresi fuerint: et cum non inveneritis eos ab aliqua haeresi aliquando liberos exstitisse, oportet vos eorum fraudes et consortia fugere, ne cum illi erraverint, vos erretis, et cum illi ad blasphemiam versi fuerint, et vos etiam fidei rectae blasphematores inveniamini; nec erit qui vos postmodum corrigat vel ab errore reducat: et hoc est, mihi credite, fili charissime, quod dolemus; hoc est unde nocte et die pro vobis solliciti sumus; non gloriam ex vobis vel honorem aut censum procul dubio exspectantes, [Col. 0758D] cum vos potius et non vestra quaeramus: nam non patriae regimen et reipublicae moderamen adipisci cupimus, sed dioeceseos ejusdem regionis curam et dispositionem more prisco resumere volumus, ut sollicitudinem, quam universis debemus Ecclesiis, tanto pro eadem dioecesi solertius exerceamus, quanto ad ordinationem specialius vestram hanc antiquitus pertinuisse non ignoramus, tantoque pro vestrae salutis custodia instantius vigilare valeamus, quanto ut confirmet hoc Deus quod operatus est in nobis enixius nobis optandum est, et districtius a nobis divinitus exigendum, clarius scimus, si circa instructionem et munitionem vestram desides, quod absit, fuerimus inventi. Revertimini ergo ad beatum [Col. 0759A] Petrum apostolorum primum, quem amastis, quem elegistis, quem quaesistis, cujusque in necessitatibus patrocinium percepistis, et fluenta doctrinae salubriter et convenienter hausistis; cujusque vos protectioni cum subjectis omnibus commendastis et tradidistis. Bene quidem currebatis, cum Apostolo clamamus, quis vos fascinavit veritati non obedire? (Gal. III.) Sed et ipse per se Dominus dicit: Nemo mittens manum suam in aratrum et conversus retrorsum, aptus est in regno coelorum (Luc. IX); non autem dicimus quod non una sit fides, unum baptisma (Ephes. IV), unus Deus noster pariter et illorum, sed quia in eis saepe, praesule Constantinopolitano, vel imperatore, aut plerumque utroque, auctore facto haereseos, plures qui sub ipsis sunt, adulatione aut [Col. 0759B] certe timore, illis efficiuntur consimiles; et vae tunc eis est qui societatem sequuntur eorum. Dic itaque, rogo, charissime fili, quid faceres tu, vel populus tuus, si tempore Pneumatomachi Macedonii Constantinopolitani antistitis, quando et impius illic imperabat Constantius, essetis eorum societate fruentes; nonne dogma ejus contra Spiritum sanctum blasphemans cum illis sequeremini? Quod peccatum, attestante Domino, non remittitur neque hic, neque in futuro (Matth. XII). Nonne si horum pollutam societatem haberetis, et pravam doctrinam nihilominus haberetis? ac per hoc et vos cum illis, quasi fasciculi colligati ad comburendum, aeterno igni reservaremini in die judicii cruciandi? Credimus autem quod jam vos non lateat nunquam apostolicam beati [Col. 0759C] Petri sedem ab aliis sensibus reprehensam, cum ipsa alias omnes, et praecipue Constantinopolitanam, saepissime reprehendens, aut ab errore liberaverit, aut certe in his qui resipiscere noluerunt, sententiae suae judicio condemnaverit. Noli ergo sequi Graecos, fili charissime, quia argumentis semper fallacibus student, semper dolosis intendunt versutiis, ne forte vobis quod genti contigit Gothorum contingat: quae cum a paganorum errore cuperet liberari, Christique fidei sociari, in episcopum incidit formam pietatis habentem, virtutem autem ejus abnegantem, qui eos dum a paganismo liberat, Arii blasphemiis implicat; sicque illi, dum incaute quaerunt errorem fugere, in errorem incidunt; et caecum ducem sequentes, cum illo caeci facti in Arianae pravitatis praecipitia delabuntur [a 1Kb] : [Col. 0759D] et hoc est unde Graecorum cavenda esse praedicamus consortia. Corrumpunt enim, ut Paulus apostolus ait, mores bonos colloquia mala (I Cor. XV). Qui etsi aliquando loquuntur aliquid boni, noli mirari, quia et daemones confitebantur Filium Dei (Matth. XVIII); sed ipse illos potius tacere praecipiebat, ne quis eos audiret vera praedicantes, sequeretur errantes. Convertimini igitur ad beatum Petrum apostolorum principem, qui primus cognovit et confessus est Filium Dei; qui oves Dominicas regendas accepit, et ut has ad aeterna pascua vitae introducere posset, et hic ligandi solvendique potestatem, et illic reserandi eis claves coelestis regni promeruit. [Col. 0760A] Igitur scitote, charissime, si ex hoc ad Graecos, quod avertat Dominus, conversio vestra fuerit, partem vestram divinitus cum his ponendam qui primam fidem irritam faciunt, et cum his quorum libenter amplectimini portionem. Porro si nos audieritis, et ad sancti Petri gremium redieritis, ut filios vos amantissimos expansis sinibus recipiemus, et exertis brachiis amplectemur, et in visceribus Christi dilectionis semper habebimus; et si qua sunt sancta, si qua salubria, si qua congrua, vobis et pro vobis offerre atque impendere non cessabimus. Xenium nobis ex vobis transmissum, quondam religiosi habitus Urso deferente, suscepimus; de quo benignitati vestrae gratias agentes, Deum laudavimus, qui te nobis devote munus offerre docuit; [Col. 0760B] temetipsum cito totum, ut confidimus, et perfectum daturus. Caeterum gloria vestra sciat Sergium eunuchum, qui cum genere Sclavus esset, et multis pravitatibus irretitus, sacerdotium per subreptionem obtinuit; et post etiam super aliis detectus et convictus excessibus, ab episcopo tunc suo depositus fuisse dignoscitur, et post indigne satis a Georgio, qui falso sibi episcopi nomen usurpat, ad episcopatum Belogradensem provectus est, apostolorum principum, et sanctorum canonum auctoritate, etiam nostri esse sententia decreti depositum: quod tam vobis quam vestrae omnium generalitati canonice patefacimus, ut hi qui abjiciuntur ab aliis non recipiantur (Nicaen. c. 5): ne, quod non optamus, simili cum eis poena judicii teneantur astricti. Data [Col. 0760C] die XVI mensis Aprilis, indictione XI.



CIX. AD PETRUM COMITEM. (Anno 878.) Missa per Paulum et Eugenium episcopos, mense Aprili, die XVI, indictione XI. Hortatur ut Michaelem regem ad Romanae Ecclesiae gremium revocet.

PETRO comiti.

Dilectissimo filio nostro Michaeli Christianissimo regi apostolatus nostri mittentes epistolam, dignum duximus ut et tuae quoque gloriae scriberemus, et gemitus nostri cordis aperiremus, quos assidue patimur, suspirantes et stupore nimio admirantes quomodo ipse sapientissimus rex et vos ipsi averti potueritis, et a [Col. 0760D] recta semita declinare, atque a sede beati Petri apostolorum summi recedere; cui, sicut Evangelium refert (Matth. XVI), non caro et. sanguis, id est humana sapientia, sed ipse per se Pater Filium proprium revelavit, cum alii hunc Joannem, alii Eliam, alii Jeremiam aut unum de prophetis existimarent. Scribimus ergo tibi tanquam familiari et charissimo nobis; tu enim in hac causa primus ipsi regi praecursor et dux auctore Deo fuisti: tu inter illum et nos medius discurristi, et, Deo gratias, cuncta quae ad salutem gentis illius acta sunt, non sine tuo certamine acta sunt, et quot et quantos labores pro instructione vestri nos assumpserimus ipse non [Col. 0761A] nescis. Et bene quidem in nobis delectabamini, et spiritualibus gaudiis et profectibus fruebamini; sed nescimus quis vos de caetero deceperit; quis organum factus diaboli, qui olim per serpentem Evam seduxit, vos a recto itinere callida suasione retraxerit, unde non parum dolemus nec leviter anxiamur; et idcirco te, virorum optime, cohortamur, loquere ad aures ejusdem dilecti filii nostri regis; cui et Dominus ipse ad aures praecordiorum loquatur, ut primam fidem non faciat irritam, ut ante se gradiens, retro nequaquam respiciat, viam qua ambulabat non deserat, evangelicam legat historiam, et videat ibi praecipue soli Petro, aliis ista vel illa opinantibus, Christum Dei vivi Filium revelatum et singulariter dictum: Ego pro te rogavi, Petre, ut [Col. 0761B] non deficiat fides tua (Luc. XXII). Ergo si, istis vel illis falsa putantibus, Petro veritas praecipue revelata est, et si pro fide Petri oratum singulariter est a Filio ne deficeret, consideret sapiens rex quam laudabiliter primum fecerit Urbem quaerens ad quam iste talis et tantus apostolus venit et praedicavit, cui, Patre revelante, veritas Filii patefacta est, et cujus fides, quia Filius rogavit, non defecit. Ad hanc quippe Romanam urbem post Antiochiae, quam in transitu visitavit, fundatam ecclesiam, tanquam ad mundi dominam properavit; et illic consequenter Filium Dei vivi, quem non carne vel sanguine, ut praediximus, sed eo revelante, sicut veraciter cognovit, veraciter et praedicavit: super quam etiam solidam confessionis petram suam Dominus Ecclesiam fabricavit; et [Col. 0761C] haec est petra illa supra quam, ut Salomon ait, serpentis non invenitur vestigium. Pro hac itaque purissima fide beatus Petrus Romae moratus, in hac stabilivit Ecclesiam, et sede apostolica diutius gubernata, pro hac fide decus mortis assumpsit; sicque sanctam Romanam Ecclesiam in hac fide fundatam proprio sanguine cum Paulo, qui ab Jerusalem usque ad Illyricam regionem, scilicet in qua nunc vos habitatis, Evangelio replevit, Domino Deo consecravit et dedicavit; qua fide tanto intra breve tempus Romani creverunt et floruerunt, ut praelatus egregius apostolus mox in principio epistolarum suarum pro ea Deo gratias agere et denuntiare praeconia videatur (Rom. I). Hanc itaque fidem fugere semper et suade, charissime, pio regi sitire: hanc non [Col. 0761D] alibi praecipue quaerere nisi Romae, ubi plantata est et radicata a beato Petro, qui hanc, ut supra ostendimus, sicut veraciter cognovit veraciter et praedicavit: quoniam sicut aqua nunquam potest alibi tam munda vel tam limpida quemadmodum in fonte unde originem protrahit, inveniri, ita et fides nunquam omnino poterit alibi tam pura vel tam nitida reperiri sicut in Ecclesiae nostrae vivario, ubi eam non tecta perstillantia, quibus litigiosa mulier, id est haeretica pravitas, comparatur; sed ille polorum claviger ubertim et purissime congregavit, qui ex ipso fonte vivo hanc coelitus hausit et limpidissimam conservandam mandavit. Haec, charissime, pio regi [Col. 0762A] loquere, et exhortare in Christo Jesu, ut pro accepto et multiplicato familiaritatis talento in gaudium Domini nostri merearis intrare. Nos vero, si nos audieritis, quia vos tanquam fratres et filios summo amore diligimus, de lucro vestri gaudebimus et superexsultabimus; sin autem, dicemus omni Ecclesiae, et sicut Dominus praecepit (Matth. XVIII), vos tanquam etnichos et publicanos habebimus: et tunc vos videritis, cum in varias errorum tentationes incideritis. Missa per Paulum, et Eugenium reverendissimos et sanctos episcopos. Data mense Aprili, die XVI, indictione undecima.



CX. AD QUEMDAM EX NOBILIBUS BULGARIS [a 1Kb] . (Anno 878.) Ejusdem argumenti, suntque fere eadem verba quae in superiore.
[Col. 0762B]

Christianissimo regi apostolatus nostri mittentes epistolam, dignum duximus ut et tuae quoque gloriae scriberemus, et gemitus ac dolores nostri cordis aperiremus, quos assidue patimur suspirantes, et tristes penitus incedentes et stupore nimio admirantes, quomodo ipse sapientissimus rex et vos ipsi averti potueritis, et a recta semita declinare, et a sede beati Petri apostolorum principis omnino recedere; cui, sicut Evangelium refert (Matth. XVI), non caro et sanguis, id est humana sapientia, sed ipse per se Pater Filium proprium revelavit, cum alii hunc Joannem, alii Eliam, alii Jeremiam aut unum ex prophetis existimarent. Scribimus ergo [Col. 0762C] tanquam fratri ejus et charissimo nostro. Nam cuncta quae ad salutem gentis vestrae a nobis acta sunt, et quot et quantos labores pro instructione vestri nos assumpserimus, ipse profecto non nescis. Et bene quidem primum in nobis delectabamini et spiritalibus gaudiis et profectibus fruebamini; sed nescimus quis vos de caetero fascinaverit, quis deceperit, quis organum factus diaboli, qui olim per serpentem Evam seduxit, vos a recto itinere callida suasione retraxerit. Unde non parum dolemus nec leviter anxiamur: et idcirco te, virorum optime, cohortamur, loquere ad aures ejusdem dilecti filii nostri regis, cui et Dominus ipse potius ad aures praecordiorum loquetur, ut primam fidem non faciat irritam, ut ante se gradiens, retro nequaquam [Col. 0762D] respiciat, viam qua ambulabat non deserat, evangelicam legat historiam, et videat ibi praecipue soli Petro Christum Dei vivi Filium revelatum. Ad hujus ergo beatissimi Petri sedem alacri pectore rex Christianissimus redeat; et sicut servus, cum quid sumpserit noxium, desiderat ad fontes aquarum (Psal. XLII), ita desideret et sitiat anima ipsius ad salutifera ejus doctrinae fluenta. In quo pio tua laboret opere prae cunctis solertia, ut non solum fratrem charissimum lucrifacias, sed et de salute omnium vestrum ipse mercedum praemia consequaris. Nihil enim placet Deo plus his qui ab errore converti faciunt homines, vel qui ad justitiam erudiunt [Col. 0763A] plurimos. Et ideo pro tam sancto labore, beato Petro clavigero regni coelestis intercedente, operies, sicut sciptum est (Jac. II), multitudinem peccatorum, et stabilieris quasi coeli firmamentum et dies aeternitatis. Sed et nos interim te in devotorum numero filiorum habebimus, et confessionibus apostolorum principum memoriam tui jugiter commendare nullatenus omittemus. Data mense Aprili, indictione XI.



CXI. AD IGNATIUM PATRIARCHAM CONSTANTINOPOLITANUM. (Anno 878.) Tertio jam commonet, ne Bulgarum regionem ad Ecclesiam Romanam jam antiquitus pertinentem usurpet, et eo, vel ab ejus suffraganeis in ea regione consecratos episcopos intra triginta dies illinc educat; et nisi post duos menses paruerit, Dominici corporis et sanguinis communione, et si perseveraverit in contumacia, patriarchali etiam dignitate privat.
[Col. 0763B]

Reverentissimo confratri nostro IGNATIO patriarchae Constantinopolitano.

Secundo jam sedis apostolicae litteris probaris admonitus, et per missos ejus contestatoriis conventus hortatibus, jure tibi Constantinopolitanae dioeceseos, quod per ejusdem primae sedis auctoritatem et favorem, annuente Deo, receperas, rite contentus, ultra praefixos tibi ex canonibus limites praesumptionis pedem non tenderes, nec antiquos terminos quos posuerunt patres tui aliqua usurpatione transferres. Nullus autem ignorat regionem Bulgarum a sanctae memoriae Damaso papa, et deinceps usque ad paganorum irruptionem a sedis apostolicae [Col. 0763C] praesulibus, quantum ad ecclesiasticae provisionis attinet privilegium, moderatam. Praesertim cum hoc nonnulla scripta, sed praecipue diversorum pontificum Romanorum res gestae quae in archivis antiquitus nostrae reservantur Ecclesiae, clarius attestentur. De his autem quae bellica clades et gravissimi hostilitatis incursus intulisse noscuntur, nil praestantius sentiendum est quam quod clarissima Ecclesiae tuba, sanctus videlicet Leo nostrae sedis antistes, edocuit et decrevit, cum ait (epist. 85): Adhibenda, inquiens, curatio est, ut vulnera quae adversione hostilitatis illata sunt, religionis maxime ratione sanentur. Qui statu rerum, auxiliante Domino, in meliora converso iterum dicit: Remotis [Col. 0763D] malis quae hostilitas intulit, unicuique id quod legitime habuit, reformetur; omnique studio procurandum est ut recipiat unusquisque quod proprium est. Et rursus: Quod bellica necessitate turbatum est, pacis remedio reformetur. Sed haec, reverentissime frater, omnia clausis oculis relegisti, sanctorumque Patrum decreta calcaneo temerario conculcasti, ac multiplicium tibi beneficiorum sedis apostolicae praestitorum oblitus, contra eamdem sanctam sedem, benefactricem videlicet tuam, et erectus es, priscam dioecesim in regione Bulgarica constitutam illicita pervasione subripiens, et in alienam messem contra divinas leges mittere falcem non renuens. Unde merito post primam et secundam commonitionem a nostrae te debueramus communionis [Col. 0764A] contubernio sequestrare, in promptu habentes, secundum Apostolum, omnem ulcisci inobedientiam (I Cor. X); qui etiam dicit: Si quis non obedit verbo nostro per epistolam, hunc notate, ut non commisceamini cum eo (II Tim. III); sed quia sedis apostolicae moderatione utentes; spiritu lenitatis potius quam severitatis erga correptionis tuae flagramus affectum, ecce tertio canonice per missos et syllabas commonemus, et hortamur, et protestamur, ut nullam omnino moram perpessa, strenuos viros in regionem Bulgarum dirigat, qui per totam patriam peragrantes, quoscunque illic repererint qui a te vel a subjectis tibi consecrationis munus accepisse dicuntur, sine quavis dilatione reducant: ita ut intra triginta dierum spatium nullus episcopus, nullus omnino clericus, [Col. 0764B] qui tuae ordinationis, imo inordinationis sunt, inter omnes Bulgarum fines inveniatur. Non enim patimur eos quos ibidem tu illicite constituisti, quos et ab apostolica esse jam sede hujus rei gratia constat excommunicatos, errore suae praevaricationis corda novorum Domini famulorum inficere: quos videlicet in fide instructionis manu plantavimus, et aqua salutaris fontis doctrinarum rigavimus, atque horum auctori Deo ad incrementum spiritus dandum, ut sit ipse in omnibus primatum tenens, obtulimus. Porro si intra triginta intervalla dierum omnes quos vel tu, vel episcopi tui consecrasse in aliquo gradu putantur Ecclesiae, a totius regionis Bulgaricae terminis non eduxeris, et temetipsum ab omni ecclesiastico illius jure dioeceseos non subduxeris, [Col. 0764C] tandiu sancto corpore ac pretioso sanguine Domini nostri Jesu Christi post duos menses a die numerandos qua hujus epistolae tomum acceperis, esto privatus, quandiu his obstinatus decretis nostris minime obedientiae colla submiseris. Jam vero si pertinaciter in hac indisciplinatione atque pervasione permanseris, et episcopos et quotquot illic vel illi vel tu consecrasse videris, foras illinc minus expuleris, omnipotentis Dei judicio et beatorum apostolorum principum auctoritate nostraeque mediocritatis sententia, omni patriarchatus esto dignitate, quam favore nostro receperas, alienus et exsors, nullo penitus summi sacerdotii privilegio praeditus vel potitus. Data mense Aprili, indictione XI, missa [Col. 0764D] per Paulum et Eugenium episcopos.



CXII AD EPISCOPOS ET CLERICOS GRAECOS. (Anno 878.) Declarat eos excommunicatos quod Bulgarum regiones invadentes illicitas ibi ordinationes fecerint; dignitate etiam privandos, nisi intra triginta dies ex omni Bulgarica regione decesserint. Si quis autem paruerit, restituendum ei episcopatum decernit quem in Graecia habebat; et si nullum antea habebat, vacantem, si dignus est, eidem conferri jubet.

Omnibus episcopis et caeteris clericis Graecis Bulgariae dioeceseos invasoribus, ac per hoc excommunicatis.

Miramur vos et vehementer obstupescimus sanctorum Patrum canones obturatis oculis relegisse, [Col. 0765A] et calcata conscientia, terminos aeternos a Patribus positos transtulisse, et in alienam messem judicii falcem misisse, in Illyrici provincias, quas nunc Bulgarum natio retinet, ingredientes, et ordinationes illicitas perpetrantes, cum et sacra concilia sub sede beati Petri apostolorum principis, has olim provincias deguisse patenter innuant, et rerum gestarum a sancto Damaso papa conscripta manifeste denuntient. Et statu causarum, Deo auxiliante, in melius jam pridem converso sedes apostolica sit ab eis qui hanc habitant regionem recognita, requisita et multis precibus invitata: nosque illuc episcopos et inferioris ordinis sacerdotes cum praeceptis sedis apostolicae miserimus, et multos labores pro instructione illius regionis arripuerimus. Nam et si quidam [Col. 0765B] vestrum clandestina illuc sorte venerunt, apte de illis dicere possumus illud Domini dictum asseverantes: Omnes qui ante me venerunt, fures fuerunt et latrones (Joan. X). Ipse quippe Dominus per prophetam dicit: Veniebant et ego non mittebam eos. Nam quidam vestrum pro criminibus suis fugientes, quidam autem ambitus et avaritiae causa illuc accessuri profecti sunt, non autem vocati, nec invocati, licet nec sic in vestram vos dioecesim ad aliquam dispositionem faciendam introire convenerit. Quia igitur contra sacras vos multipliciter egisse regulas deprehendimus, excommunicavimus vos, et estis excommunicati. Quisquis autem ex vobis intra triginta dierum spatium cognitae hujus apostolicae sanctionis, omni Bulgaricae regioni non [Col. 0765C] cedens, in ea quamlibet ordinationem vel dispositionem patrare ultra praedictum spatium obstinate praesumpserit, sanctorum Patrum auctoritate nostrique judicii sententia proprio caret officio, non nisi resipiscens poenam evasurus, aut veniam aliquo modo speraturus. Si quis autem vestrum humiliter ac obedienter his salubribus monitis nostris parens, Bulgaricae locum dederit dioecesi, noverit nos decrevisse sibi episcopatum restitui quem eum in regione Graecorum prius habuisse constiterit: porro et si nunquam habuit, vacantem illi tribui; si tamen talis persona sit cui nulla in hoc regula Patrum valeat obviare.

Missa per Paulum et Eugenium episcopos. Data die XVI mensis Aprilis, indictione XI.



CXIII. AD BASILIUM IMPERATOREM. (Anno 878.) Missa per Eugenium et Paulum reverendissimos episcopos. Dolet Constantinopolitanam Ecclesiam schismate adhuc laborare; qua de re legatos mittit.
[Col. 0765D]

Dilectissimo nobis et desiderabili filio BASILIO Christianissimo et tranquillissimo imperatori.

Benedictus Deus et Pater Domini nostri Jesu Christi, Pater misericordiarum et Deus totius consolationis, qui misertus et consolatus est nos in praesenti saeculo nequam (III Cor. I); visitans et redemptionem faciens tam pium tamque benignum imperii vestri cornu salutis erigendo in domo David (Luc. II), Christi videlicet pueri sui. Vos enim, fili charissime, [Col. 0766A] minus imperatoria dignitate, secundum Apostolum qui ait: Aemulamini charismata meliora (I Cor. XII), contenti, etiam angelorum estis ministerium imitati, dum pacem in terra bonae voluntatis hominibus exoptatis, et beatos per id ac coelum vos visuros luce clarius demonstratis. Utraque siquidem epistola vestro pontificio nostro missa hujus vos flagrare desiderio patenter insinuat, et hanc vos ad statum Ecclesiae, unde pravorum dissensione repulsa est, inhianter velle reducere, indicio evidenti demonstrat. A Deo quippe provectum imperium vestrum, quod eo auctore, justitia et triumphis ornatis, minus nimirum validum minusque gloriosum putatis, nisi etiam summa condecorare pace seu concordia satagatis. Nos autem, dilectissime, audientes in Constantinopolitanam [Col. 0766B] Ecclesiam dissensionis adhuc scandala fluctuare, nonnullosque religiosi habitus viros hac illacque dispersos atque dejectos ignominiose tractari, merito ingemiscimus et multa moestitia fatigamur; praecipue pacem sentimus illic continua contentione turbatam, quam per multos sedis apostolicae labores jam credebamus aedificatam; et sacratos quosdam diversas injurias didicimus passos, quos ab omni oppressionis fasce sperabamus ereptos. Portamus quippe omnium onera qui gravantur, imo portat haec in nobis amator vester beatus Petrus apostolus qui nos in omnibus sollicitudinis suae protegit ac tuetur haeredes: sed quia et professionis nostrae officio cum Jeremia nihilominus dicitur: Ecce constitui te hodie super gentes et super regna, [Col. 0766C] ut evellas et destruas, et disperdas, et dissipes, et plantes (Jer. I), etiam vestra pietas ab apostolatu nostro pro hoc ipso personas postulat. Ecce strenuos e latere nostro viros dirigimus, qui si qua illic inter haec diligenti studio deprehendant, et his radicitus, secundum Domini mandatum, evulsis, destructis, dispersis et dissipatis, pacem et unitatem et charitatem et congruenter aedificent simul et plantent. Nam quomodo habere poterunt charitatem, qui dividunt unitatem? nos autem pro Christo legatione procul dubio fungimur, cum paci Ecclesiae studium impendere procuramus. Quia vero Deo amabiles viros, quos nominatim litteris expetitis, quibusdam incommodis impeditos destinare nequimus, misimus Paulum et Eugenium sanctissimos et reverendos [Col. 0766D] episcopos, dilectosque consiliarios nostros, quorum nobis et fides probata et scientia manifesta est: quibus scripto dedimus in mandatis ut, omnibus simultatibus sopitis atque sedatis, quae ad pacem sunt, sanctorum magistra regula Patrum, toto conamine construant, et omni contentione sublata, justitiae tribuant, Deo propitio, palmam, hoc duntaxat ad laudem Dei agentes, et ad praeconiorum vestrorum cumulum, sicut vos agere de die in diem decet, addentes. Verumtamen ignorare pium imperium vestrum nolumus nos apostolicae sedis praecepisse legatis, ut causa tantum visitationis gloriosum ejusdem provinciae [a 1Kb] principem adeant, et de optata [Col. 0767A] memoria ei apostolorum, ut condecet, expletis officiis persalutationis edicant. Ideoque rogamus ut aditu eis annitentibus vobis concesso, talem illis industrium virum [deest tradatis aut quid simile] qui eos usque ad praedictum principem salvos ducat atque reducat, facta in scriptis de ea minime iterum usurpanda professione. Optamus vos per multos annos in Christo bene valere, et de barbaricis jugiter hostibus triumphare, spiritualis et desiderabilis et Christianissime fili semper Auguste. Data indictione XI.



CXIV. AD EUMDEM. (Anno 878.) Ut legatis a se missis fidem adhibeat, et opem Romanae Ecclesiae ferat.

[Col. 0767B] Dilecto filio semper in Domino triumphanti BASILIO piissimo imperatori Augusto.

Scimus, venerabilis imperator, scimus et omnimodo novimus vos prudentia pollere, aequitatem diligere, pietatem extollere, directiones plantare et vitia evellere. Scimus et liquido credimus vos sanctae Romanae Ecclesiae vigorem et decus velle augere, tribulationes gemere, angustias dolere, et necessitates pio intuitu, quantum ad vos pertinet, amovere. Hujus rei gratia, maximam de vobis fiduciam assumentes, quidquid eamdem sanctam matrem vestram Romanam Ecclesiam oppido affligit et lacerat, vobis singulari quadam spe committimus audiendum et corrigendum. Tamen ne vos, quos secretorum nostrorum conscios esse cupimus, lateat quod his diebus [Col. 0767C] contra Dei voluntatem contraque salutem totius Christianae fidei, ac contra privilegium sanctae Romanae Ecclesiae, seu contra morem reique publicae statum Romae peractum est, his missis nostris Paulo et Eugenio episcopis verbotenus vobis dicenda commisimus. Quae vos ita credere deprecamur ac si nos vobiscum loquamur; et credentes, si nobis ferre opem, vel aliquam consolationem valeatis, et veluti dilectus filius reverendae matri assolet, omnimodo conferatis deposcimus. Habebitis enim pro his sanctos apostolos adjutores, et nos possidebitis devotiores vestros apud Dominum semper intercessores. Data IV Kalendas Martii [f. Maii, ut constat ex superioribus], indictione XI.



CXV. AD LUDOVICUM BALBUM REGEM. (Anno 878.) Deplorat mortem Caroli imperatoris patris ejus: hortatur ut pacem habeat cum regibus consanguineis suis, et Ecclesiae inimicos persequatur, praecipue Lambertum ducem, cujus diras infestationes commemorat; denique in Galliam se venturum, ibique synodum celebraturum significat.
[Col. 0767D]

LUDOVICO glorioso regi, filio divae memoriae Caroli II imperatoris Augusti.

Quanto deinde amore dilectionis pro tantorum bonorum virtutibus, et pro omnipotentis Dei quotidianis genitorem vestrum dilexerimus cultibus, horum, Christo conscientiae nostrae teste, absque lacrymarum effusione factorum reminisci nullatenus possumus. Et quanquam [Col. 0768A] gaudendum sit quoniam eumdem, post felicis cursum operis, inter angelorum coetum paradisi susceperint praemia vitae perennis, flendum nihilominus convenit quod tantum adjutorem Ecclesiarum Domini diffusarum in orbe praesentia corporali, heu, proh dolor! amiserimus. Praesertim cum hoc in tempore sancta Romana Ecclesia, mater omnium, quae meae mediocritati commissa est, Jesu aeterni dispositione consilii, in quo ut cum Apostolo pace quorumcunque dixerim, fines saeculorum devenerunt (I Cor. X), in tot persecutionibus atque adversitatibus diu lacessita, domesticorum debacchatione fatigetur, ut cogar cum Propheta erumpens exclamare: Veni in altitudinem maris, et tempestas demersit me (Psal. LXIX); et rursus: Domine, libera animam [Col. 0768B] meam a labiis iniquis et a lingua dolosa (Psal. CX). Sed vos, fili charissime, hortor ac moneo paterno amoris affectu, ejus imitari in Ecclesiarum exaltatione vestigia vitae spiritalis, cujus floris decore natus regia dignitate existis. Primum ut pacis unitatem vinculumque charitatis cum fratribus vestris, nimirum Ludovici regis Bajoariorum filiis, cumque fidelibus Christianis tenens, demum contra insanientis rabiem, atque tyrannos, paterno provocatus exemplo, virtutem roboris, Christi auctoritate, in defensionem matris vestrae, a qua et potum praedicationis in proavis, et infulam imperii accepistis, medullitus viriliterque effundere valeatis. Quia, quod dici sine lacrymarum imbre nullo modo potest, prodiit in hoc tempore apud nos ex massa peccati radix ac [Col. 0768C] fomes nequissimae perditionis Lambertus, Widonis quondam Spoletani ducis horrendus filius, fatemur membrum Antichristi, qui adversatur et extollitur derogando adversus ortum regalis progeniei, et se turpis lucri cupidum clandestina machinatione, rapacitatis ardore, nunc huc atque illuc tergiversando, cum moecha sorore Rotilde, cumque complice suo infido Adelgerto marchione, imo patriae praedone, ad falcem, ut vera fama volitat, impudenter, quod Deus avertat, sustollere Romani imperii; et nunc, utpote abominatio desolationis atque perditionis filius, caput scorpii et aspidis surdae, destruit dilapidans, perque nequam suos disperdit praedones omnem terminum sancti Petri ac Pauli protectorum vestrorum, ubi et pro qua re omnes pene [Col. 0768D] nostri fideles in paupertatem ac necessitatem redacti videntur, sacramentisque ut sibi conspirent, et ne ad nostram occurrant jussionem, omnis territorii sanctorum apostolorum homines constringere non omisit. Nunc etiam Tarentum legatione directa paganis, donaque transmittens, atque ab eis accipiens, suppliciter deprecatus est, ut sibi, cum significatum fuisset, phalangae Agarenae ad perniciem Christiani populi quantocius deferant auxilia. Qualiter denique fraude nequitiae, et per perjurium, in sinu Ecclesiae nostrae nos deceperit, urbemque sacram invaserit, hic ea ideo praetereundo silemus, quia in alio opusculo ad omnium Christianorum notitiam, quos idcirco anathematis vinculis innodavimus, nonnulla [Col. 0769A] conscripta teneamus. Pro qua re, domine fili charissime, contra nova et inaudita in Christianis mala, novum jam fessus et fatigatus certaminis laborem, navalis scilicet periculi, fluctusque maris, assumere desiderans, me tantis periculis [edit. Rom. legit assumere iter de transmetantis periculis, etc.] ad vos veniendo pro Ecclesiarum sanctarum omnium liberatione, juxta Apostolum, non faciens animam meam pretiosiorem quam me. Et ecce, quantum ad mei ministerii regimen spectat, non recuso pro Christi Domini ovium, ope ejus, liberatione mori, detrimentumque sufferre. Vos, quaeso obnixe, vos, fili charissime, lacrymas meas arduumque laborem aspicite; et ad defensionem sanctae matris vestrae vestrum animum fideliumque vestrorum adhortatione continua [Col. 0769B] praeparate, et mecum unanimiter lupis rapacibus baculos redargutionis studete tenere; quatenus, duce Unigeniti gratia, post longa temporum spatia, cooperatores effecti nostri certaminis, de purpura terreni, imperii ad coronam venire valeatis perpetuam. Et epistolas reliquas, quas confratribus vestris, Carolomanno videlicet, et Ludovico, atque Carolo juniori, dirigimus pro talium adhortatione, precamur gloriae vestrae decentiam, easdem illis sine mora destinare dignemini, omnibusque reverentissimis archiepiscopis, et clero totius ordinis regni vestri, paterna peto adhortatione significari praecipite, quoniam, Domino miserante, apud vos synodum celebraturi sumus cunctis populis Christianis pernecessariam. Quaecunque nosse vos cupimus, sane deinceps [Col. 0769C] sumus acturi de negotiis ecclesiasticis. Te quoque, charissime fili, auctoritate sancti Spiritus Dei nostri, ad vicem genitoris vestri domni Caroli perpetui imperatoris Augusti, a secretis constituo meum consiliarium, qui, ut dici assolet, pars animae meae fuit, et quaeque agenda sunt, coge adunaque consilium: quia in fonte tui cordis primum intingendus calamus, deinde manus nostra formabit characteris apices.



CXVI. AD LUDOVICUM BAJOARIORUM REGIS FILIUM. (Anno 878.) Hortatur ad servandam pacem cum patruelibus; invehitur in Lambertum Spoletanum ducem: rogat episcopis significet ut ad synodum accedant.

LUDOVICO Bajoariorum regis filio.

[Col. 0769D] Scriptum enim vero in Salomone legimus: Filius sapiens laetificat patrem, et est gaudium matris quae genuit eum (Prov. X); quapropter, quoniam te, Ludovico filio Caroli, Ludovico filio Ludovici regis, aeternitatis praescientiae suae consilio omnipotens Deus ex regum imperatorumque est dignatus producere prosapia, et tunc illum plene laetificare contenditis, si vestrae matri ejusque immaculatae sponsae adversus insidiantium ictus atque illius laceratores tota virtute concurritis, omni quoque nixu more parentum pravorumque vestrorum auxilii consolationem conferre, spreta personarum acceptione quarumlibet, quantocius festinatis, sancti Spiritus per Salomonem verbis testantibus: Frater et amicus in angustiis [Col. 0770A] comprobatur (Prov. XVII); et bene nobis filiatio adoptionis vestrae spiritualis favere valebit, si pacis et unanimitatis cum fratribus vestris, Christo opifice, concorditer tenere consulte satagitis vinculum; quia in vestra pace, fatemur, totius Christiani populi salus consistit; qua demum necessitate, quave fatigati angustia, relicta sede propria apostolici culminis, compulsi sumus Franciam petere, vosque paterno affectu deposcere, quatenus una nobiscum positi de communi salvatione sanctae Romanae Ecclesiae et reipublicae statu tractaremus, in paucissimis nunc patefacimus, quia in alio opusculo qualiter nefarie sit peractum ad omnium Christianorum notitiam reservatur conscriptum; quod luce clarius advertitis. Lambertus Spoletanus perfidus [Col. 0770B] dux, Widonis quondam stirps, perditionis filius, in quantam superbiam pro cupiditate, ut fama vera se habet, Romani imperii eruperit, in nostris tribulationibus atque angustiis procul dubio cognoscetis ad liquidum. Romam siquidem clandestina fraude devotum venire se simulans, a nobis velut filius pacis benigne susceptus, quid virulenti consilii corde gestiens [f. gereret] in crastinum sequentis diei diluculum demonstravit: nam deputatis custodibus, verum etiam satellitibus, ad portam Urbis quae ad beati Petri apostolorum principis euntibus pandit iter, nullum nostrorum fidelium ad nos egredi patiens, cibos deferentes coercens, asserit Carolomannum regem sibi talia horrenda facere praecepisse. Quod idcirco non possumus credere, quoniam ex [Col. 0770C] vestra progenie nullus cervicem superbe contra hanc extulit sedem, sed propter Deum suppliciter colla submisit. Nos, fili charissime, pro Domini Ecclesia et ejus ovibus animam ponere cupientes, ecce marinos finctus undasque salis ad vos veniendo per difficile iter assumpsimus, vobiscumque simul positi, Domino miserante, universalem synodum celebrare disponimus totius sanctae Ecclesiae, vobis obsecundantibus, provectum et exaltationem loco percongruo satagemus peragere. Quod, quaeso, regni vestri omnibus archiepiscopis coepiscopisque nostris innotescere dignemini, eosdemque nobis adesse continua maturitate accelerare monete. Data ut supra.



CXVII. AD CAROLOMANNUM REGEM. (Anno 878.) Ejusdem pene argumenti.
[Col. 0770D]

Dilecto filio CAROLOMANNO glorioso regi.

Quanta denique exaltatione sponsionis vestrae sanctam Romanam Ecclesiam, videlicet matrem vestram omniumque Christianorum, quae vos et lacte suae praedicationis ab uberibus et ad imperialia a proavis sceptra sanguine regum excellenter produxit, sublevare curetis, et epistolari textu, et internuntiis nuper ad nos directis reminiscimur pleniter, fontemque ubertim cordis vestri solita pietate parentum vestrorum circa omnipotentis Dei famulatum miseratione abundare reperimus: vestrum quoque ad praedictam matrem vestram, uti gloria culminis vestri spoponderit, [Col. 0771A] tanto avidius enixiusque quotidiana praestolatione adventum exspectavimus, quanto pro augmento mercedis vestrae nos nostramque Ecclesiam in tot adversantibus laborantem, super omnes imperatores atque reges qui ante vos fuerunt exaltare ac beatificare omnimodo promisistis. Sed, heu proh dolor! fesso mihi paganorum persecutione ac gladio, atque exactionis [f. exactione, HARD.] census vigintiquinque millium in argento mancusorum annualiter, imo praedictae vestrae matri additus civilis mucro angustiae est, qui pene nos funditus peremisset, nisi subita miseratione illius solaremur auxilio, qui fidelibus pollicens inquit: Ecce ego vobiscum sum omnibus diebus usque ad consummationem saeculi (Matth. XXVIII). Exierunt quidam ex nobis, sed non fuerunt [Col. 0771B] ex nobis, confitemur neque ex nobis [forte melius, neque, ex vobis, HARD.], qui tanta Romanam Ecclesiam dehonestatione urbemque sacram, nos quoque fatigaverunt atque oppresserunt, ut simile nec in Christianis regibus factum reminisci ullo modo possit. Lambertum fateor, atque Adelbertum electos marchiones, qui hostili manu occultaque fraude qualiter nos affecere, culminis vestri gloriam latere nulla potuit ratione, quod ad omnium vestrum notitiam in suo scriptum tenetur opusculo. Nobis enimvero ad vos inter caetera mala iter clausere venire cupientibus; qua necessitate compulsi, navale, animam prae manibus habentes, assumpsimus laboriose periculum, et commodum duximus Franciam ire, vestramque fraternam compagem in pacis et unanimitatis [Col. 0771C] vinculum consolidare, vestrae matris saepe dictae liberationem sanctae Romanae Ecclesiae necessario quaerere. Vos siquidem illuc omnesque vestrorum regnorum episcopos ad synodum celebrandam venire hortamur. Data de civitate Genuensi, et directa gloriae vestrae per Anspertum Mediolanensem confratrem et coepiscopum nostrum.

Praesentem [praesentium] latorem Petrum cardinis ecclesiae nostrae presbyterum gloriae vestrae plurimum commendamus, eumque ad nos quaesumus cum vestris missis atque opitulatione festinanter remittite.



CXVIII. AD ANSPERTUM ARCHIEPISCOPUM MEDIOLANENSEM. (Anno 878.) Monet ut quantocius ad synodum in Galliam cum suffraganeis accedat; queritur de perfidia Lamberti Spoletani comitis.
[Col. 0771D]

ANSPERTO venerabili archiepiscopo Mediolanensi.

Pro innumeris igitur et multiplicibus oppressionum angustiis totius sanctae Ecclesiae in orbe terrarum diffusae, synodum universalem, Christo opitulante, in Francia (quia in Italia, persecutione malorum grassante [a 1Kb] ) Petrum presbyterum cardinis nostri, quem ad Carolomannum regem dirigimus, fraternitati vestrae plurimum commendamus (minime potuimus) sumus celebraturi, ad quam fraternitatem [Col. 0772A] vestram quantocius, omni mora postposita, occurrere admonemus, cum cunctis coepiscopis ac suffraganeis vestris, exceptis his quos sacri canones pro incommodis causis stare patiuntur. Quoniam in ea, Christo cooperante, omnium Ecclesiarum speramus erigi statum atque vigorem. Hoc iterum iterumque monemus, hortamur expresseque mandamus, ut nulla vobis mora nullumque tempus praepediat, donec nobis vestrum adventum in praesentia praebeatis; [b 1Kb] id est Lamberti perfidi Spoletani ducis Widonis filii, ejusque complicis Adelberti marchionis, vel, ut melius, patriae proditoris, qui clandestina fraude pacifice venire se simulans, in dolo ad portam urbis custodes deputans, sacramque civitatem tyrannus invasit, nosque cum fidelibus nostris [Col. 0772B] intra ecclesiam beati Petri apostolorum principis inaudito atque horrende coarctare inter caetera mala [c 1Kb] . Data ut supra [d 1Kb] .



CXIX. AD ANGELBERGAM AUGUSTAM. (Anno 878.) Ut in Romanae Ecclesiae fide perseveret; praesentium latorem commendat.

Dilectissimae filiae ANGELBERGAE imperatrici Augustae.

Reminiscentes omnium bonorum vestrorum, quotidie Deo nostro gratiarum actiones referimus, qui vestrum animum tanta sollicitudine circa devotionem ab exordio sanctae Romanae Ecclesiae spirituali flammae adustione perussit. Sed nunc, filia mea charissima et in Christo devota, quaeso, vires sollicita [Col. 0772C] ingenii acutissimi, et in hoc inopportuno tempore solita bonitate concurre, quatenus coeptum bonum usque ad consummationem operis perductum aeterni retributoris praemia recipere valeatis. Latorem quoque praesentium Petrum cardinis nostri presbyterum, quaeso in omnibus habeas commendatum, vestroque consilio prudentissimo iter illius solita pietate disponite, quatenus, Deo duce, ad nos possit redire incolumis. Data ut supra.



CXX. PRIVILEGIUM PRO MONASTERIO TORNUTIENSI. (Anno 878.) Confirmantur bona eidem monasterio olim concessa.

Anno Dominicae incarnationis 878, indictione undecima, regnante piissimo atque gloriosissimo rege Ludovico, [Col. 0772D] Caroli filio serenissimi Augusti, auxiliante Domino nostro, in honorem ejusdem Dei et Domini nostri Jesu Christi. Ego Joannes episcopus, servus servorum Dei, atque praedictus filius noster gloriosus rex Ludovicus, constituimus conventum venerabilium archiepiscoporum necnon et praesulum totius regni Trecas civitate, quo interfuit memoratus rex piissimus: eoque peracto, precatus est nos cum filiis et fratribus nostris episcopis jam dictus gloriosus imperator ut Tornutium monasterium, quod fundatum est in comitatu Cabilonensi super Sagonnam fluvium, [Col. 0773A] ubi martyr Christi Valerianus corpore quiescit, quod dudum pater ejus Carolus imperator, vel ipse postmodum per praeceptorum seriem, monachis sanctae Dei genitricis Mariae, sanctique Philiberti inclyti confessoris, praesentibus et futuris, ob vitandam Marcomannicam severitatem contulerant, cum omnibus rebus ad ipsum locum aspicientibus, privilegio nostrae auctoritatis corroboraremus. Cujus piissimo mandato eo libentius cessimus, quo etiam nos idipsum precaturos perspeximus amplius. Igitur privilegio nostrae auctoritatis confirmamus eis omnia, quemadmodum in praeceptis gloriosissimorum imperatorum sunt inserta, id est praedictum locum, et omnes res ei adjacentes, cum omni libertate. Et in comitatu Arvernico cellam S. Portiani, cum omnibus [Col. 0773B] appendiciis. In pago quoque Sanctonico, Asinarias cum omni sua integritate. Et in Pictaviensi territorio cellam S. Prudentii, cum omnibus rebus adjacentibus. Et in pago Andegavensi, Cunaldum cum omni integritate. In pago vero Cenomanico, Bussiolium cum omnibus appendiciis. Et in pago Vallaico, cellam quae vocatur Godditus, cum omnibus rebus ad se pertinentibus. Itaque in partes Burgundiae, in pago Lugdunensi, Bisiacum villam cum ecclesia. Et in pago Matisconensi, cellam S. Romani, et Olcasiacum villam cum ecclesia et omnibus appendiciis. Verum quia ob vitandam persecutionem Nortmannorum, Geiloni inclyto abbati, monachisque praesentibus et futuris, praedictum locum gloriosus rex, necne pater ejus contulerant, et pontificialis calliditas [Col. 0773C] nimis eumdem locum subegerat, postulavit isdem rex ut tam larga eleemosyna, immunis atque libera haberetur ab omni pontificali potentia, nostra annuente clementia. Cujus petitionibus favens omnis episcopalis conventus, abnegare nequivimus quod tam pie postulabat imperator gloriosissimus. Auctoritate ergo quam in Christo Jesu Domino nostro summo sacerdote in B. Petro accepimus, praedictum monasterium cum omnibus habitis et habituris, Geiloni venerabili abbati sanctae genitricis Dei, et supra dictis sanctis futurisque post eum abbatibus ad monasticum ordinem inibi, Deo adjuvante, excolendum delegamus, et delegantes jubente filio nostro piissimo rege, inviolabiliter et inseparabiliter sine distractione aut immutatione vel [Col. 0773D] qualibet minoratione perpetualiter confirmamus. Anathematizamus igitur auctoritate B. Petri apostoli et nostra, ut nemo antistitum praesentium vel futurorum, locum adire praesumat, qualibet occasione excommunicationis, vel absolutionis, seu sacrae ordinationis, nisi ab abbate vel monachis loci fidelibus fuerit invitatus. Quia injustum decernimus, ut gloriosa mundi regina, quae exaltata est super choros angelorum, humanis subdatur potestatibus. Caeterum ab omni saeculari potentia locum decernimus esse liberum et quietum: et ut caput habeatur omnium quae praescriptis sanctis vel loco oblata sunt ac deinceps oblatum, annuente Deo, fuerit, ut [Col. 0774A] in regum reperitur praeceptis. Si quis autem temeraria praesumptione caecaque cupiditate, quod Dei et nostra auctoritate firmamus, in aliquo infringere praesumpserit, aeterna se sciat damnatione mulctandum, et cum diabolo et angelis ejus perpetuo incendio cremandum: a liminibus quoque sanctae Dei Ecclesiae habeatur extorris, quousque ab illicita praesumptione resipiscens, condigna poenitentia et emendatione iram omnipotentis Dei quam incurrere non timuit placare procuret. Harum itaque sanctionum evidentissimam confirmationem, manibus sacrorum praesentium pontificum subnotavi, absentium quoque consacerdotum nec minus idoneis stipulationibus, per Christum et in Christo fulciri postulamus.

Hincmarus Rhemorum episcopus in Christi nomine [Col. 0774B] roboravi.

Ansegisus episcopus Senonensis.

Ottulfus episcopus. Gissibertus episcopus. Hildibaldus episcopus. Berno episcopus. Geraldus episcopus. Hincmarus episcopus Laudunensis. Edenulfus episcopus. Joannes episcopus. Raganulfus episcopus. Adalardus archiepiscopus. Alericus episcopus. Abbo episc. Agilmarus episcop. Ingilwinus episcopus. Acfredus episcopus.

Datum III Kalendas Maii, per manum Christifori primicerii sanctae summae sedis apostolicae, imperante piissimo Ludovico.



CXXI. AD ANGELBERGAM AUGUSTAM. (Anno 878.) Arelatem se venisse significat, ibique omnia prospera reperisse; hortatur ut Romanae Ecclesiae commodis prospiciat.
[Col. 0774C]

Dilectissimae filiae domnae ANGELBERGAE imperatrici, piae memoriae domni Ludovici invictissimi imperatoris conjugi serenissimae Augustae.

Cum erga Romanae Ecclesiae privilegia immenso velle, immenso et opere decus imperii vestri decertare, et ad perfectum ducere semper adhaurimus [f. amaverimus, aut anhelaverimus] et amemus. Christo favente, perpetuo magnitudinem tantae vestrae devotionis scire cupimus: Ecce Arelatem regni deliciarum vestrarum sani intravimus, summo arbitro permittente, per intercessionem apostolorum principum; illicque Bosonem principem generum [Col. 0774D] vestrum, communem et filiam domnam Hermengardam [a 1Kb] alloquentes, omnia prospera et jugiter desiderata invenimus, et pro amore vestro, vestri nuper et piissimi conjugis, illos tanquam filios amplectentes, pro eorum consulto, illorum cum honore cuncta faciemus: quoniam ceu per vos, haud secus per istos consolationem et defensionem sanctae Romanae Ecclesiae quaerimus, eosdemque permissu Dei ad majores excelsioresque gradus modis omnibus, salvo nostro honore, promovere nihilominus desideramus. Quapropter monentes hortamur ut tanto labori faveatis, ejusque perfectionem, prisco vestro consilio perfruentes, certis litteris per singula nobis et illis [Col. 0775A] sine mora intimare minime differatis. Caeterum rogamus ut Joanni archiepiscopo Ravennati mittatis epistolas ex nostra parte consolatorias, incitantes ut pro nobis orationes faciat, et contra Dei inimicos se praeparare nequaquam formidet, et nostris fidelibus Romae legatos consolando transmittat: et vos, si fas est, aut mihi apud vos est impetrandi facultas, Leoni episcopo misso et apocrisiario nostro, et Petro, super ista caeterisque fidelibus litteras vestras mittite, confortantes ipsos ut scitis et vultis.



CXXII. AD MIRONEM ET HUNCFRIDUM FRATRES. (Anno 878.) Mironem et Huncfridum multorum scelerum reos ad synodum venire jubet.

[Col. 0775B] MIRONI et HUNCFRIDO germano suo.

Quanta ad apostolatum nostrum relatione quarumdam trangressionum vestrarum, mala atque perversa fuerunt nuntiata, haec, fateor, lacrymabiliter nominamus, apostolicaque auctoritate citissime corrigenda jubemus, si sancti Spiritus potestate non vis tu, Miro, merito nequitiae tuae ab omni consortio Christianitatis separari, et inferni flammis in perpetuum condemnari. Septimaniae terram universam redegisti in solitudinem: ecclesias, ut asserunt, ministris expoliasti; castella ipsius terrae callide ac fraudulenter invasisti. Qua compulsi necessitate, homines Bernardi gloriosi marchionis cum multitudine hominum tuae rabiei occursando, aliqua in eadem terra perperam egerunt: ut velut Jeroboam [Col. 0775C] filius Nabath, qui peccavit, et peccare fecit Israel, auctor omnium peccantium existas. Ideoque ad universalem synodum nostram quam Deo auctore, in proximo sumus celebraturi, Lugdunum venire te, occasione omni postposita, volumus, si funditus, ut dictum est, non vis gladio divino mulctari. Lindoinum quoque vicecomitem audimus potestate, uti horrende denuntio, uti sacerdotali in parochia Sigebodi Narbonensis archiepiscopi, presbyterosque tuos in ejus exteris subrogare ecclesiis: quod concite tuae vitae consulentes, corrigere et emendare mandamus. Te vero Huncfridum ex diaconatus officio et venerabili monachico habitu apostatam audimus et dolemus affectum. Quapropter vel sera te poenitentia per Domini misericordiam libera, et ad monasterium [Col. 0775D] quanto citius confuge; vel si de tua confidis conscientia, ad synodum nostram de illatis tibi atque objectis te purgandum occurre: ne si praetermiseris, anathematis vinculo, utpote apostata et rebellis, alligeris. Data ut supra.



CXXIII. AD ROSTAGNUM ARCHIEPISCOPUM ARELATENSEM [a 1Kb] . (Anno 878.) Suas illi vices in Gallia et pallii usum concedit.

Reverentissimo et sanctissimo fratri ROSTAGNO archiepiscopo Arelatensi.

[Col. 0776A] (S. Greg., l. IV, epist. 50.) O quam bona est charitas, quae absentia per imaginem praesentia sibimet ipsi exhibet per amorem! Divisa unit, confusa ordinat, inaequalia sociat, imperfecta consummat. Quam recte praedicator egregius vinculum perfectionis vocat (Coloss. III); quia virtutes quidem caeterae perfectionem generant, sed tamen eas charitas etiam ligat, ut ab amantis mente dissolvi jam nequeat. Hac itaque virtute, frater charissime, plenum te esse reperiens, cum pro sanctarum Dei ecclesiarum restauratione in Arelatensium civitate corporalem praesentiam exhibuissem, sicut mihi de te multorum testimoniorum fama vera longe lateque narraret. Quod vero juxta antiquum morem usum pallii ac vices sedis apostolicae postulasti, absit ne aut transsitoriae [Col. 0776B] potestatis culmen, aut exterioris cultus ornamentum, in vicibus nostris ac pallio quaesisse te suspicer. Sed quia cunctis liquet unde in Galliarum regionibus fides sancta prodierit, cum priscam consuetudinem sedis apostolicae vestra fraternitas repetit, quid aliud quam bona soboles ad sinum matris recurrit? Libenti ergo animo postulata concedimus, ne aut vestrae Ecclesiae quidquam de debito honore subtrahere, aut condignam petitionem vestri contempsisse, videamur. Sed jam nunc studio majore res indiget, ut cum honor crescit, etiam sollicitudo proficiat, et erga caeterorum custodiam vigilantia excrescat: vitae quoque merita subjectis in exemplum veniant, et nunquam sua per suscepti honoris gratiam, sed lucra coelestis patriae vestra fraternitas [Col. 0776C] exquirat. Nostis enim quid beatus Apostolus gemens dicat: Omnes enim quae sua sunt quaerunt, non quae sunt Jesu Christi (Philip. I). Quibusdam namque narrantibus, agnovi quod in Galliarum vel Germaniarum partibus nullus ad sacrum ordinem sine commodi datione perveniat. Quod si ita est, flens dico, gemens denuntio, quia cum sacerdotalis ordo intus cecidit, foris quoque diu stare non poterit. Scimus quippe ex Evangelio quid Redemptor noster per semetipsum fecerit, quia ingressus templum cathedras vendentium columbas evertit (Matth. XXI). Columbas enim vendere est de sancto Spiritu, quem Deus omnipotens consubstantialem sibi per impositionem manuum hominibus tribuit, commodum temporale percipere. Ex quo, ut praedixi, malo jam [Col. 0776D] innuitur quid sequatur, quia in templo Dei columbas vendere praesumpserunt, eorum Deo judice cathedrae ceciderunt, qui videlicet error in subditis cum augmento propagatur. Nam ipse quoque qui pretio ad sacrum ordinem perducitur, jam in ipsa provectus sui radice vitiatus, paratior est aliis venundare quod emit. Ubi est quod scriptum est: Gratis accepistis, gratis date? (Matth. X.) Et cum prima contra sanctam Dei Ecclesiam Simoniaca haeresis sit exorta, cur non perpenditur, cur non videtur, quia eum quem quis cum pretio ordinat, provehendo [Col. 0777A] agit ut haereticus fiat? Itaque fraternitati tuae vices nostras in ecclesiis quae sub regno Galliarum sunt juxta antiquum morem Deo auctore committimus, singulis quidem metropolitis secundum priscam consuetudinem proprio honore servato. Pallium quoque concessimus quo fraternitas tua decoretur. Sicubi autem longius episcoporum quisquam pergere forte voluerit, sine tuae sanctitatis auctoritate ei ad loca alia transire non liceat. Si qua vero inquisitio de fide vel fortasse aliarum rerum inter episcopos causa emerserit quae discerni difficilius possit, collectis duodecim episcopis, ventiletur atque decidatur; sin autem decidi nequiverit, discussa veritate ad nostrum judicium referatur (Huc usque S. Greg.). Proh dolor! cum in Galliae partibus essemus inter caetera [Col. 0777B] unum valde prohibendum invenimus: metropolitae, antequam pallium a sede apostolica suscipiant, consecrationem facere praesumunt, quod antecessores nostri et nos canonico decreto ne fieret interdiximus. Unde fraternitatem tuam sanctam per Galliam nostram vicem tenentem hortamur, quatenus super hoc sollicitudinem habeas, et ne istud adoleat, auctoritate prohibeas, et ut secundum antiquum morem quaerere festinent moneas, incites atque praecipias; et si ipsi obediant, necne, nostro apostolatui super omnia renunties, si potes in nativitate apostolorum, aut per vos, aut per nostrum legatum aliquem certis litteris intimare, ne differas. Omnipotens autem Deus sua vos protectione custodiat, honoremque perceptum vos in moribus servare concedat. [Col. 0777C] Data ut supra.



CXXIV. AD UNIVERSOS EPISCOPOS GALLIAE. (Anno 878.) Ut Rostagno Arelatensi episcopo, cui vices suas in Gallia commisit, omnes obediant.

Omnibus reverentissimis et sanctissimis episcopis et fratribus per Gallias constitutis.

(S. Greg. lib. IV, ep. 52.) Ad hoc divinae dispensationis provisio gradus et diversos constituit ordines inter se distinctos, ut dum reverentiam minores potioribus exhiberent, et potiores minoribus diligentiam impenderent, una concordiae fieret a diversitate contextio, et recte officiorum gereretur administratio singulorum. Neque enim universitas alia poterat ratione [Col. 0777D] subsistere, nisi hujusmodi magnus eam differentiae ordo servaret. Quia vero creatura in una eademque aequalitate gubernari vel vivere non potest, coelestium militiarum exempla nos instruunt, quia dum sint angeli, sint archangeli, liquet quia non aequales sunt, sed in potestate et ordine, sicut nostis, differt alter ab altero. Si ergo inter hos, qui sine peccato sunt, ista constat esse distinctio, quis hominum abnuat huic se libenter dispositioni submittere, cui novit etiam angelos obedire? Hinc etenim pax et charitas mutua se vice complectitur, et manet firma concordiae in alterna et Deo placita dilectione sinceritas. Quia igitur unumquodque tunc salubriter completur officium, cum fuerit unus ad quem possit [Col. 0778A] recurri praepositus, idcirco opportunum esse perspeximus in ecclesiis quae sub regno Galliarum secundum antiquam consuetudinem sunt, fratri nostro Rostagno Arelatensis civitatis episcopo vices nostras tribuere, quatenus et catholicae fidei integritas, id est sanctarum quatuor synodorum, Deo protegente, sollicita devotione servetur; et si inter fratres consacerdotesque nostros aliqua evenerit forte contentio, auctoritatis suae vigore, vicibus nempe sedis apostolicae functus, discreta moderatione compescat. Cui etiam injunximus ut si quarumdam causarum tale fuerit certamen exortum, in quo aliorum praesentia opus sit, congregatis sibi numero competenti fratribus et coepiscopis nostris, salubriter servata hoc aequitate discutiat, et canonica [Col. 0778B] auctoritate diffiniat. Si quam vero contentionem, quod longe faciat divina potentia, de fidei causa evenire contigerit, aut negotium emerserit, cujus vehemens sit fortasse dubietas, et pro sui magnitudine judicio sedis apostolicae indigeat, examinata diligentius veritate, relatione sua ad nostram studeat perducere notionem, quatenus a nobis valeat congrua sine dubio sententia terminari. Cui etiam injunximus ut nullum archiepiscopum in his partibus sine pallio a Romano pontifice directo consecrationem facere permittat, et facientes nostra auctoritate arguat. Et quoniam necesse est ut ad eum cui nostras vices indulsimus, quoties oportere perspexerit, pro facienda collatione aptis debeant episcopi temporibus convenire, hortamur ut nullus mandatis [Col. 0778C] ejus inobediens esse praesumat, nec communi congregationi interesse postponat, nisi aut corporis infirmitas quempiam fortasse vetuerit, aut cujusdam eum causae justae excusatio minime venire permiserit. Hi tamen qui, prohibente aliqua necessitate, nequierint in synodum convenire, loco suo presbyterum aut diaconum dirigant, quatenus quae a nostro vicario, Deo auxiliante, fuerint definita, ad eum qui absens est, per ipsum quem miserit, fida relatione perveniant, ut inconvulsa firmitate serventur, et nullius ea audeant occasionis excusatione violare. Hoc etiam vos pariter praevidimus admonendos, ut nullus vestrum ad longinquiora loca sine praefati fratris et coepiscopi nostri Rostagni auctoritate tentet aliquo modo proficisci, scientes quia et praedecessorum [Col. 0778D] nostrorum, qui vices suas ejus praedecessoribus concesserunt, sic procul dubio mandata definiunt. Hortamur praeterea ut de officio suo sit quisque vestrum sollicitus, et qui promissam cupit patriae mercedem portionis accipere, commissum sibi gregem sollicitudine et oratione custodiat, ne lupus insidians oves creditas invadendo dilaniet, et sit in retributione poena pro munere. Optamus igitur, fratres charissimi, et totis omnipotentem Dominum precibus exoramus, ut dilectionem vestram boni amoris sui constantia faciat magis magisque fervescere, atque in pace Ecclesiae et una vos concedat manere concordia. Nuntiatum vero nobis est quia per simoniacam haeresim ad sacros ordines quidam [Col. 0779A] adducuntur, et hoc sancto fratri et coepiscopo nostro Rostagno per omnia prohibendum mandavimus; quod ut fraternitas vestra cognoscat et custodiat, ipsa vobis est epistola relegenda. Data ut supra.



CXXV. AD CAROLUM REGEM. (Anno 878.) Excusat se quod ad eum legatum non miserit, interclusa sibi via a Lamberto ejusque fautoribus qui urbem Romam tenebant obsessam.

CAROLO glorioso regi dilecto filio.

Igitur gloriae vestrae litterarum serie recepta et lecta, ut de more antecessorum regum videlicet et imperatorum, vestrorumque duntaxat parentum erga [Col. 0779B] Romanam Ecclesiam, cujus lac vestram prolem hactenus educaverit, in cunctis omnia vos desiderare et assequi novimus, paterno affectu gratias agimus, et qualiter scripsistis imo tenemus. Caeterum pontificium nostrum vestra percunctari dilectio studuit cur vobis non misimus ob quid taliter venissemus. Et vobis et fratribus vestris gloriosis regibus, antequam ex Urbe exiremus, mittere voluimus, sed officientibus Lamberto et Adelberto fautoribusque eorum anathematizatis, mittere nequivimus. Nec mirum si ipsi nobis viam sustulerint, cum et ipsius beati Petri apostolorum principis Ecclesiam, vestram denique matrem, et omnium Dei Ecclesiarum tutricem, armis triginta diebus circumdatam tenere non formidaverint; ita ut nec ibi aliquam alicui [Col. 0779C] jucernam illuminare, nec laudes Deo conferre liceret, praeter postquam urbem exivimus; fratribus vestris gloriosis regibus mittere sategimus, ut vobis super talibus intimaremus: sed cum vos magis juxta audimus, ita mittere cogitavimus. Quo loco ab ipsis significatur pro pacis et unitatis tranquillitatisque omnium Dei Ecclesiarum negotio; primo venimus, quo vos quatuor reges unum legitimumque velle, annuente Deo, nihilominus faciamus, ut Psalmista cecinit: Ecce quam bonum et quam jucundum est habitare fratres in unum, et reliqua (Psal. CXXXII). Dehinc volumus ut ita conventi nostras oppressiones audire compatiamini. Quapropter, fili charissime, quoniam te valde illuxit (deest aliquid). Data ut supra.



CXXVI. AD ISAAC EPISCOPUM LINGONENSEM. (Anno 878.) Ut Trecas ad synodum veniat, et Cabilonum aliquos mittat qui pontificem eo deducant.
[Col. 0779D]

Reverentissimo ISAAC venerabili episcopo Lingonensi.

Quod sanctitati tuae notum esse non ambigimus, pro sanctarum ecclesiarum statu ad Galliarum partes devenimus. Quapropter, Domino auxiliante, apud Trecas synodum sumus celebraturi, ad quam sanctitatem tuam volumus omnino adesse. Prius tamen venerabilitas tua nobis missos Cabilonum dirigere studeat, qui iter nostrum recto tramite ad praedictum dirigant locum; et per parochiam vestram [Col. 0780A] nobis congruas mansionaticas praeparate, id est in villa Marmania, in pago Alhensi. Data ut supra.



CXXVII. AD OMNES CHRISTIANOS. (Anno 878.) Excommunicat eos qui sibi equos et argenteum vas furati fuerant, nisi intra tres dies restituant.

Omnibus episcopis, comitibus, et cuncto populo Christiano.

Notum sit quia dum pro pace et unitate sanctarum Dei Ecclesiarum in Gallias venissemus, apud Cabilonum civitatem, ad injuriam sanctorum apostolorum Petri et Pauli et nostram, multam inhonorationem sustinuimus. Inter quae equi nostri nocturno silentio, nostris hominibus secure quiescentibus, a [Col. 0780B] concivibus praedictae civitatis latrocinanter furati sunt. Quapropter nos, qui secundum officium ministerii nostri pullulantia vitia gladio spiritali resecare mature debemus, hoc malum coelesti mucrone percutimus; ita ut nisi praedicti equi, et alia furta, nostris hominibus intra tertium diem reddita fuerint, praedictos fures, cum omnibus consentaneis suis, eo quod latronibus latebras praebeant, et excommunicabimus et anathemati submittemus. Inter haec Aduvardum presbyterum, qui nobis in monasterio Flaviniaco ministravit, cujus homines scutellam argenteam sancti Petri, nescio utrum consensu illius, an non, furati sunt, pro sacrilegio furti excommunicamus, et pari sententia ut supra, nisi eam reddiderint, constringimus. Data ut supra.



CXXVIII. AD EPISCOPOS SUFFRAGANEOS ARCHIEPISCOPI ARELATENSIS. (Anno 878.) Jubet ut cum archiepiscopo suo, simul ac vocati fuerint, ad Trecensem synodum veniant.
[Col. 0780C]

Omnibus venerabilibus episcopis suffraganeis coepiscopi et confratris nostri Rostagni Arelatensis.

Notum sit omnium sanctitati quia, Domino opitulante, pernecessariam universam synodum sumus celebraturi: ad quam, mox ut vos praedictus archiepiscopus vester apostolatus nostri litteris convocaverit, omni postposita occasione, obedientiae vicino gressu occurrere satagatis: quoniam sicut in [Col. 0780D] communi conventu, gratia Christi duce, paternis parentibus jussis erit exaltatio, ita, quod non optamus, subtrahentibus se ab hoc magno collegio est subsecutura confusio. Apud urbem Lingonensem IV Non. Junias. Similiter Otteramno archiepiscopo Viennensi, Aureliano archiepiscopo Lugdunensi, Rotberto archiepiscopo Aquensi, Teutranno archiepiscopo Tarantasiensi, Sigibodo archiepiscopo Narbonensi, Ariberto archiepiscopo Ebredunensi.



CXXIX. AD DIVERSARUM SEDIUM ARCHIEPISCOPOS. (Anno 878.)

HINCMARO archieposcopo Rhemensi, ANSEGISO archiepiscopo Senonensi, FROTARIO archiepiscopo Bituricensi, [Col. 0781A] JOANNI archiepiscopo Rothomagensi, ADELARDO archiepiscopo Turonensi, a paribus.

Canonica instituta servantes, oportet nos, quotiescunque Ecclesiae ingerunt passiones, sacerdotum collegia aggregare, ut his simul convenientibus, salubre universae Ecclesiae consilium, et totius Christianitatis fidem eidem imponant, et aequitatum moderamina queant congrue dilaniari [al. moderamine q. c. dilimari, id est examinari]. Idcirco vestram hortamur sanctitatem, dum de Ludovici gloriosi regis adventu audieritis, quando ad nos venire conaverit, in eo loco celebraturi concilium incerte tenemus, sed vos audientes comperietis, mox ut praesentes susceperitis nostras apostolicas litteras, omni mora seposita, ad nos venire non differatis. Ita profecto [Col. 0781B] de vestrae unanimitatis et pacis concordia mentis jucunditas uberius multiplicetur, ut conventus universorum, et vestrae devotionis conversus, nec solum ad favorem hominum, sed ecclesiis ad laudem potissimum proficiat Creatoris. Optamus fraternitatem vestram in Christo bene valere. Data IV Idus Junias, ind. XI.



CXXX AD HUGONEM ABBATEM. (Anno 878.) Hortatur suadeat Ludovico regi ut ad se veniat: monet etiam ut se a quorumdam communione separet.

HUGONI strenuo, nobili, regali prosapie edito atque excellentissimo abbati.

[Col. 0781C] Quanto vos, charissime fili, amore diligimus celeberrima fama vestri boni operis circumquaque accensi, explicare verbis nullatenus possumus. Quapropter, ut nostro desiderio praesentiae vestrae capiamus effectum, mature volumus hortemini Ludovicum regem filium nostrum, vosque cum eo ad nos concite properare, quatenus, Christo cooperante, exaltationem totius Christianitatis communiter operemur. Sic agat vestra dilectio ut tristitiam quam animo de vestra absentia nuper Papia intulistis, lenire moderatissime valeatis. Inter haec ab omni te consortio Formosi anathematizati optamus, fili charissime, separare, Joannis archiepiscopi Rodomensis [al. Rodonensis, id est Rothomagensis, nec quidquam mutandum], Adelardi Turonensis, Frotarii Bituricensis [Col. 0781D] [edit. Rom. Beduriensis]. Data ut supra.



CXXXI. AD TEUTRANNUM TARANTASIENSEM ARCHIEPISCOPUM. (Anno 878.) Monet ut sibi cum suffraganeis suis obviam veniat, et Adalbertum synodo adesse jubeat, ut rationem reddat eorum de quibus Bernarius episcopus questus fuerat.

Venerabili archiepiscopo TEUTRANNO.

Miramur fraternitatem tuam cur, nostrum in has partes audiens adventum, nos ob reverentiam beati Petri apostolorum principis, et nostram, more caeterorum venerabilium archiepiscoporum, minime consolari et occurrere studuisti. Qua admiratione [Col. 0782A] jam diu suspensi, monemus fraternitam tuam ut nobis citius occurrere cum tuis suffraganeis, quos tecum adducere praesentialiter poteris, non differas, ut simul de utilitate Ecclesiae tuae tractare valeamus. Innotescimus denique quia venerabilis frater et coepiscopus noster Bernarius, nostram nuper audiens praesentiam, reclamavit se super fratre Adalberto suffraganeo tuo, de quo jam Romae proclamaverat et libellum suae reclamationis ostenderat. Unde tibi et Viennensi archiepiscopo epistolas direximus, ut amborum querimonias ventilantes, quae canonum sunt instituta dijudicaretis: insuper Arelatensem archiepiscopum, Valentinensem quoque et Vivariensem episcopos, huic assertioni testes adesse jussimus. Sed quia variis praepedientibus [Col. 0782B] causis, hactenus eorum indiscussa manet causatio, jam praecipimus monendi auctoritate ut ubicunque a nobis fuerit synodus indicta, canonice eum inibi adesse jubeas, paratum in omnibus ad rationem reddendam. Quod si defuerit, vide ne ejus in te retorqueatur sententia: ipse vero sciat, a se de absentia sua lucrum non percipiendum. Data ut supra.



CXXXII. AD ROSTAGNUM ARCHIEPISCOPUM ARELATENSEM (Anno 878.) Ut ad synodum cum suffraganeis suis quamprimum veniat.

ROSTAGNO venerabili archiepiscopo Arelatensi.

Quia omnipotentis Dei miseratione universalem [Col. 0782C] synodum sumus celebraturi in proximo, te omnesque tuos coepiscopos suffraganeos volumus, autoritate apostolica admonemus expresseque mandamus, ad hanc, omni postposita occasione, quantocius praesentare, exceptis eis obstaculis quibus remorandi licentiam sacri canones tribuunt. Alias, quod non optamus, quicunque se a tanto hac vice collegio subtraxerit, particeps de reliquo nostrae communionis esse nullatenus valebit. Data ut supra.



CXXXIII. AR HINCMARUM RHEMORUM ARCHIEPISCOPUM (Anno 878.) Ut ad synodum Trecensem absque mora cum suffraganeis suis episcopo.

HINCMARO venerabili Rhemorum episcopo.

[Col. 0782D] Fama tuae fraternitatis longo exacto jam tempore bona notitia nos quoque celeberrime laetificavit; quantoque te desiderio contemplari cupimus, explicare verbis nullatenus possumus, praesertim cum causa exigendae utilitatis ecclesiasticae petere has partes decreverimus. Quapropter praesentiam religiosae sanctitatis vestrae diu desideratam miramur a te nobis hactenus dilatari. Unde apostolica atque paterna auctoritate monemus ad synodum praesentem, quam, Deo auctore, Trecis sumus celebraturi, absque mora cum cunctis suffraganeis dioeceseos vestrae studeatis occurrere. Ad locum praenominatum iterum iterumque hortamur, omni postposita tarditate, quantocius properate venire, quoniam ad [Col. 0783A] tequam ipse nobis charior atque utilior veneris, sanctarum Dei Ecclesiarum causas tractare differimus. Tantum monemus, rumpe moras, et satage properare celerrime atque agiliter. Data ut supra.



CXXXIV. AD FROTARIUM ARCHIEPISCOPUM. (Anno 878.) Ut ad synodum cum suis suffraganeis Trecas veniat.

FROTARIO venerabili archiepiscopo Biturigensi.

Auditis denique deploratione atque angustia litteris tuae fraternitatis, quae vobis ab hominibus Bernardi comitis sunt illatae, recens dolor priori est augmentatus, et quod tibi sedis tuae aditus clausus, mihimet ipsi id reputo. Hortamur interim dilectionem [Col. 0783B] tuam patienter sufferre, et ad Trecas cum fratrum coepiscoporumque nostrorum collegio dioeceseos tuae ad synodum, Domino cooperante, celebrandum quantocius properare. Ludovici regis amantissimi filii nostri adventum praestolamur quotidie inhianterque desideramus. Optamus sanctitatem tuam in Christo bene valere. Data ut supra.



CXXXV. AD BERNARDUM MARCHIONEM. (Anno 878.) Monet ut Frotario aditum ad suam sedem patere faciat.

Dilectissimo filio BERNARDO nobilissimo marchionum.

Quia tempore nonnullos diligimus specialius, idcirco [Col. 0783C] in his quae nobilitatem vestram Deum offendere cognoscimus vos paterno increpamus affectu; praesertim de causa Frotarii venerabilis episcopi, cui, ut audimus, vestri homines iter civitatis suae, ne ad sedem suam ingrederetur, temerarie clauserunt. Episcoporum judicium, fili charissime, suo tantummodo Dominus servavit arbitrio, nec de episcopis vult laicos judicare. Unde monemus dilectionem tuae charitatis, ut quidquid in hac causa praedicti episcopi deliquistis, sub celeritate et legaliter emendare studeatis, quia nos illud, nisi pro digna emendatione, inultum remanere nullo modo patimur officio ac ministerio sacerdotali. Optamus nobilitatem vestram bene valere. Data ut supra.



CXXXVI. AD ARCHIEPISCOPUM MOGUNTINUM. (Anno 878.) Ut Ludovicum Germaniae regem, ejusque fratres adhortetur ut ad synodum veniant aut legatos mittant.
[Col. 0783D]

Venerabili archiepiscopo LIUTBERTO Moguntino.

Ecclesiastica exigente utilitate, quoniam Deo duce causae ad Galliarum partes venire commodum duximus: quapropter fraternitatem vestram necessario commonere studemus, ut secundum coelitus tibi sapientiam datam, frequenti adhortatione suggeras Ludovico regi, aliisque confratribus, ut ad nostrae mediocritatis colloquium atque generalem synodum, juxta Christi voluntatem, apud Trecas congregatam, venire non omittat, vel si aliqua necessitate praedictus [Col. 0784A] rex praepeditus fuerit, et, ut non optamus, properare distulerit ad locum praedictum, quo cum Ludovico rege locuturi sumus, nominetenus destinet: quatenus sub cuncta celeritate regum filiis congregatis, totius Christianitatis, Dei gratia duce, consulere communiter valeamus utilitati. Similiter Williberto archiepiscopo Agrippinae. Wittecherio venerabili episcopo, et Bertulfo archiepiscopo Trevirensi. Data ut supra.



CXXXVII. AD ANGELBERGAM AUGUSTAM. (Anno 878.) Scribit in anniversario die Ludovici ejus viri sacra pro eo se facturum; rogat ut in sui defensione perseveret; synodum Trecis se habiturum significat.

[Col. 0784B] Dilectae filiae ANGELBERGAE imperatrici, divae memoriae quondam domni Ludovici piissimi imperatoris conjugi.

Quia intimasti pontificio nostro anniversalem magnae recordationis domni Ludovici imperatoris fieri, et ut pro eo proprias orationes celebraremus rogasti, gaudemus, et impigre suo pro merito modis omnibus faciemus. Caeterum rogamus ut, ceu hactenus in nostris fuistis sollicita, haud secus et nunc et perpetuo esse, prout credimus, non differatis, quatenus vestro labore vestroque consulto cito ad propriam sedem ut congruit, cum gaudio per merita apostolorum principum reverti mereamur. Porro vos scire cupimus quia apud Trecas in Kalendis Augusti una cum rege Ludovico imperatoris Caroli filio, et cum [Col. 0784C] universis Galliae episcopis synodum universalem celebrabimus; dehinc Carolomannum regem suosque germanos alloquemur, ut pari omnium consilio consolationem nostrae Ecclesiae reperiamus.



CXXXVIII. AD SUPPONEM COMITEM. (Anno 878.) Agit gratias de fidelitate erga Romanam Ecclesiam: quaedam apud Carolomannum facienda injungit.

Dilectio filio SUPPONI glorioso comiti.

Primum quidem devotioni vestrae magnas gratias agimus quia priorem fidelitatem, quam circa sanctam Romanam Ecclesiam habueras, in sequentibus quotidiano labore opere admonstrare non desinis. Nos quoque prae omnibus vos diligentes, vestris [Col. 0784D] potius consiliis prae cunctis acquiescimus. Tantum vobiscum Anspertum et Wibbodum episcopos assumite, et apud Carolomannum regem omnia nostra ordinabiliter ponite. Hoc tamen summopere cavete ne aliqua fraudis astutia decipiamur; et quidquid ex hoc facietis, sub omni festinatione facere accelerate: mihi tempus et locum denuntiate quo occurrere debeatis ad nos recolligendum; et ne forte aliqua dubietas animo vestro insideat, duas mandamus epistolas praedicto regi; quarum unam vos legite ut cognoscatis quod continet, quam aut ipse deferas volumus, aut per idoneum hominem vestrum trasmittas: quia nos in hac terra stare non possumus nisi usque in Kalendas Augustas, quia [Col. 0785A] postquam in terram hanc venimus, cum Ludovico rege loqui debemus. Festina quantocius sicut solitus es, nostrae Ecclesiae causam peragere, ut apud Dominum merces vestra copiose accrescat. Data ut supra.



CXXXIX. AD CAROLOMANNUM REGEM. (Anno 878.) Miratur illum ad binas litteras non respondisse. Valetudinem ejus deplorat; addit de synodo Trecis celebranda.

[a 1Kb] Sabbatinum episcopum.

Sabbatinum episcopum primum et postea per Anspertum Mediolanensem, de qua multum miramur, cur non jam a vobis responsum vel missos accepimus: nos cum foret possibile primum, saltem per [Col. 0785B] legatos vobiscum loqui cuperemus, deinde cum reliquis fratribus vestris: quod quia vestra infirmitate, quam nimium dolemus, est praetermissum, nunc apud Trecas, Christo opitulante, synodum sumus celebraturi, loquemurque cum Ludovico et reliquis vestris fratribus, et post Kalendas Augustas ad vos revertemur: tantum locum nobis dicendo ad tempus mandate quo nobis debeatis occurrere, et laborem pro vestra matre sancta Romana Ecclesia non recusate assumere, quia si fueritis socii laboris, simul eritis et consolationis (II Cor. I), et in hoc, quaeso, perficiendo non sit ulla dilatio. Data ut supra.



CXL. AD CAROLUM REGEM. (Anno 878.) Agit gratias de observantia erga Romanam Ecclesiam: miratur quod ad se legatos non miserit: rogat ut ante colloquium quod cum Ludovico rege habiturus est, aut ipse veniat, aut legatos mittat.
[Col. 0785C]

Dilecto filio CAROLO glorioso regi.

Quod pro pace et unitate sanctarum Dei Ecclesiarum omniumque Christianorum in priore epistola, quam vestrae misimus dilectioni, significavimus, gloriae nihilominus vestrae uberes gratiarum laudes rependimus; quia nos vestra epistola valde laetificastis in hoc quod dilectionem animi vestri circa Romanam Ecclesiam, sicut vestri parentes ac proavi habuerunt, habere ubertim significatis; valde tamen miramur cur ad nos legatos vestros non direxistis, sicut precati sumus. Quapropter quaeso, fili charissime, [Col. 0785D] ut (edit. Rom. addit ad nos) ad colloquium quod cum Ludovico rege Caroli imperatoris regis filio apud Trecas habituri sumus, si possibilitas non obsistit, venire acceleretis; vel si aliquo obstaculo praepedimini, ut non optamus, strenuos legatos nobis dirigite, per quos gloriae vestrae omnia secreta, quae animo nostro resident, fidenter mandare valeamus; locum nobis simul nominetenus designate quo frui vestro colloquio et germani vestri Ludovici gloriosi regis valeamus, quoniam de hac terra nullo modo regrediemur, pruisquam, Deo auxiliante, percongrua et mutua vobiscum misceamus colloquia. Optamus gloriam vestram piis florere successibus.



CXLI. AD LUDOVICUM REGEM. (Anno 878.) Ejusdem ac praecedens argumenti.
[Col. 0786A]

Dilecto filio LUDOVICO glorioso regi.

Quod pro pace et unitate sanctarum Dei Ecclesiarum omniumque Christianorum a Romana sede in partes Galliae venerimus, in epistola quam gloriae vestrae misimus plenissime significare studuimus: nescimus tamen quo tempore ad vos pervenit, et de eo qua re nobis non dedit dilectio vestra responsum. Quapropter quaeso, fili charissime, ad nos ut ad colloquium quod cum Ludovico rege Caroli imperatoris filio apud Trecas habituri sumus, si possibilitas non obsistat, venire acceleretis; vel si aliquo obstaculo [Col. 0786B] praepedimini, ut non optamus, strenuos legatos nobis dirigite per quos gloriae vestrae omnia secreta, quae animo nostro resident, fidenter mandare valeamus; locum nobis simul nominetenus designate, quo frui vestro colloquio et germani vestri Caroli gloriosi regis valeamus. Quoniam de hac terra nullo modo regrediemur, priusquam, Deo auxiliante, percongrua et mutua vobiscum misceamus colloquia. Data ut supra.



CXLII. AD CAROLUM REGEM. (Anno 878.) Arguit quod vocatus ad se non venerit, sicut Ludovicus rex fecerat, monet sub excommunicationis poena, ut sui regni finibus contentus nullam Bosoni molestiam exhibeat.
[Col. 0786C]

Dilecto CAROLO glorioso regi.

Servans fidem Francorum regibus, secundum praedecessorum meorum pontificium, multos et duros labores in mari et in terra pertuli; ab urbe et Romana sede in Franciam veni: omnes vos legatorum tam viva voce quam epistolis studui convocare, ut pactum quod avi et patres vestri sanctae Romanae Ecclesiae jurejurando promiserunt, adimplere contenderetis. Sed heu, proh dolor! cuncti venire per inobedientiam neglexistis, praeter Ludovicum regem divae memoriae Caroli imperatoris filium, cujus consilio atque hortatu, Bosonem gloriosum principem per adoptionis gratiam filium meum effeci; ut ille in mundanis discursibus, nos libere in his quae ad Deum [Col. 0786D] pertinent, vacare valeamus. Quapropter contenti termino regni vestri, pacem et quietem habere studete, quia modo et deinceps excommunicamus omnes qui contra praedictum filium nostrum insurgere tentaverint. Data ut supra.



CXLIII. AD LIUTBERTUM ARCHIEPISCOPUM. (Anno 878.) Monet ut Bosonis filiabus haereditatem restitui faciat.

Reverentissimo et sanctissino confratri nostro LIUTBERTO archiepiscopo.

Fraternitatem tuam recordari volumus qualiter jam de proprietatibus Bosonis et Engeltrudis tibi scripserimus, [Col. 0787A] monentes ut ipsas, quas vos allodum dicitis, filiabus eorum saepe reclamantibus reddere deberitis: quoniam omnium legum auctoritate legitimi filii sunt veri haeredes (In authent. de Haered. ab intes. ven.,  1.), ut vestra bene noscit religiositas, iterumque hortantes monemus, apostolicaque auctoritate expresse jubemus; jam quia nostras litteras audire distuleras, et super his hactenus respondere neglexeras, volumus ut ad cor rediens, ipsas saepe reclamatrices, aut homines ipsarum investire de jam dictis proprietatibus satagas, vestrosque earum et alios invasores similiter facturos, nostra auctoritate excommunicando permoneas: quoniam justus Dominus justitiam dilexit, et aequitatem vidit vultus ejus. [a 1Kb] Et si forte spurius Godefredus, [Col. 0787B] aut aliquibus ipsa moechans Engeltrudis, sine viri consensu quoquo modo donaverit, contendere voluerit; nostra apostolica auctoritate, donec reddiderint, quia sancientibus Joanne papa Romano et Justiniano imperatore scriptum est (In authent. Bona damnatorum, codice de don. prosc. seu damn.), spurios satis injuriosos, satisque acerbos, et nostris temporibus semper indignos esse dijudicamus: quapropter convenit reverentiam vestram illum semper monere. Porro hortamur ut quoquo modo monuimus compleas, quoniam si aliter feceris, scias te canonica damnandum censura, ut debeas illos excommunicare. Data ut supra.



CXLIV. AD MATFREDUM COMITEM (Anno 878.) Monet ut Bosonis comitis filiabus haereditatem restituat.
[Col. 0787C]

MATFREDO illustri comiti.

Suggerentibus videlicet filiabus Bosonis nuper comitis, et Engeltrudis conjugis, proximae vestrae, audivimus ut allodes suos vos invadentes tenere non formidetis. Super quo miramur cur tantae sapientiae vir hoc facere non erubescas. Nonne scitis quoniam in haereditate suscipienda omnibus cognatis praeferendi sunt filii? Illa vero moechans alicui sine consensu viri ex his aliquid dare nequivit omnium legum auctoritate. Unde vos monemus, hortamur apostolicaque auctoritare jubemus, ut ipsas proprietates illis filiabus eorum reddere pro reverentia [Col. 0787D] principum apostolorum, a quibus per me petiere auxilium, minime differas, quoniam si aliter feceris, scias te canonica feriendum censura. Data ut supra.



CXLV. AD VALDERAMUM. (Anno 878.) Monet ut Valderami causam ad exitum perducat vel ad se remittat.

VALDERAMO venerabili.

Praesentium lator litterarum, nomine Valderamus, ad vestram fraternitatem coram nobis veniens lacrymabiliter questus est patrem suum a quodam injuste carceris custodia teneri detrusum intra parochiam [Col. 0788A] vestram. Quapropter tuae fraternitati auctoritate nostri apostolatus jubemus, attentius praedicti genitori causam sacerdotali succinctus vigore inquirere, eique finem legaliterque terminum dare, si negotii status inambiguus futuris prospicitur. Quod si anceps vestro fuerit visa libramini, utrasque partes suis allegationibus instructas venire in praesentiam nostram omnino mature mandamus. Data ut supra.



CXLVI. AD THEODORICUM ARCHIEPISCOPUM BISUNTINENSEM. (Anno 878.) Jubet ut quamprimum veniat et episcopum in ecclesia Lausanensi, propter electorum divisiones, priusquam una colloquantur, ordinari vetat.

Reverentissimo et sanctissimo THEODORICO archiepiscopo [Col. 0788B] episcopo Bisuntinensi confratri nostro.

Igitur quia fraternitas tua apostolicae et universalis Dei Ecclesiae persecutiones audiens, compati modis omnibus distulit, nosque, pro eo et cunctis aliis laborem sumentes, quoquo modo visitare neglexit, satis miramur et ex parte turbamur, cum in te taliter charitatem frigere cognoscimus. Nonne Veritas ait: Si frater fratrem adjuvaret, ambo exaltabuntur? (Prov. XVIII.) Et Sapientia loquitur: Frater et amicus in laboribus comprobatur (Prov. XVII). Et praedecessor noster Gelasius papa, terrendo in suis decretalibus, episcopis parvipendentibus fratrum vexationes scribit: Cur non compassi estis? et reliqua. Quapropter monemus ut hactenus te negligentem [Col. 0788C] pernoscas, et ad despectam charitatem nihilominus, postpositisque omnibus curis, ad nos visitandos una cum hoc nostro misso praesentialiter venire satagas. Caeterum audivimus, et auditu dolemus, ut in Ecclesia Lausanensi, quae sine Patre nunc cernitur, sit orta contentio, ejusque filiorum in electione antistitis sit nefanda divisio. Unde monemus per Deum Patrem, et Filium, et sanctum Spiritum obtestamur, apostolicaque auctoritate expresse jubemus, et interdicimus, ut quoad ad commune eloquium nostrum pervenias, ibi episcopum neque jussu regis neque ex petitu plebis consecrare praesumas, quatenus cum una allocuti fuerimus, auxiliante Deo, cum communi consulto, quem utiliorem praeviderimus, consecrare permittamus de more. Quae hic [Col. 0788D] scribere omisimus, huic legato nostro Deusdedit glorioso magistro militum, et duci, consiliarioque nostro, ut verbis dicat injunximus: quem benigne recipite, et quae vobis ex nostra parte tulerit, indifferenter audite. Data ut supra.



CXLVII. AD AMETIUM PRESBYTERUM. (Anno 878.) Privilegium pro monasterio Sancti Petri in pago Nemausensi.
[Apud D. Bouquet, Recueil des Historiens, tom. IX, pag. 165.]

JOANNES episcopus, servus servorum Dei, reverentissimis [Col. 0789A] sacerdotibus AMELIO presbytero et LEONI abbati

Quod postulastis a nobis, concedimus religiositati vestrae monasterium Sancti Petri cum omnibus cellis et rebus sibi pertinentibus, in quo quiescit corpus beati Aegidii in Valle Flaviana, in pago Nemausensi, in finibus Gothiae: quam Vallem Flavius quondam rex, praefato beato Aegidio donavit. Qui sanctus Aegidius exinde donationem integriter Romanae Ecclesiae fecit, et ibi in veneratione principum apostolorum Petri et Pauli monasterium aedificavit. Porro dum spatium terrae illud coenobium a Romana separaret Ecclesia, quia pro aliis curis illuc legatum mittere nequiverat, Nemausensis antistes ipsum quadam temeritate invadens sustulerat: deinde praeceptum [Col. 0789B] ex rege Francorum exceperat; in quo nec firmitatem credens, Romanum pontificem adiit; super hoc etiam auctoritatem furtim, quasi de suis, apostolicam exquisivit. Sed sanctae recordationis domnus Nicolaus, licet hujus fraudis esset ignarus, divino tamen Spiritu plenus, omnes de hoc legem quaerentes excusare sategit. Sed nos cum in nostro archivo monimenta chartarum requireremus, ibi illud praeceptum beato Aegidio traditum reperimus. Dehinc cum Arelatem maritimali itinere pro universarum Ecclesiarum Dei negotio veniremus, hoc recordantes, ipsum monasterium per Deusde ducem Ravennates, advocatum nostrum, contra Girbertum Nemausensem episcopum quaesivimus. Imo ambarum partium advocatis per fidejussorem legatis, exsecutore duntaxat [Col. 0789C] Georgio scriniario, et Deusde agente, voluit idem Girbertus episcopus per praeceptum domni Nicolai piae memoriae ibi relectum se defendere. Sed Rostagnus Arelatensis archiepiscopus, et Sigebodus Narbonensis archiepiscopus, et Aribertus Ebredunensis archiepiscopus, Walbertus Portuensis episcopus, Paschalis Amerinus episcopus, Ratbertus Valentiae episcopus, Litidumus Massiliensis episcopus, Alictarius Vivariensis episcopus, et alii episcopi provinciae; et judices, Joannes dux et princeps Ravennae, Ardus, Adbertus, Giselfredus, Alderadus, Godultius, et alii nonnulli provinciales judices, ut praeceptum lectum audierunt, mox cognoverunt apostolicam domni Nicolai censuram excusare de hoc legem quaerentes, et dixerunt per illud praeceptum hoc monasterium [Col. 0789D] non posse defendi; judicantes statim ut praefatum monasterium Amelio presbytero et Leoni abbati Girbertus episcopus redderet, et poenam invasionis nobis componeret. Nos poenam pro ejus paupertate illi, si amplius non peccaverit, reliquimus; et monasterium sub omni integritate recepimus; ipsum advocatum nostrum Deusde ducem illuc transmittentes, qui super hoc corporalem traditionem de omnibus rebus praedicti monasterii a praefato Girberto accepit episcopo; villam Agarnellam cum ecclesia Sancti Jacobi, vel cum omnibus suis appenditiis; similiter ecclesiam Sancti Andreae cum suis pertinentiis; et ecclesiam Sanctae Caeciliae, atque ecclesiam Sancti Saturnini cum omnibus suis appenditiis; [Col. 0790A] seu ecclesiam Sancti Stephani cum omnibus suis appenditiis; vel ipsos alodes qui ad ipsum monasterium debent esse pertinentes; Seuram villam cum appenditiis suis, vel servis ibidem pertinentibus; Brascam cum appenditiis suis; Bionum cum appenditiis suis; in Bruciano hortos et campos; Luvam cum appenditiis suis; ripam Gothicam; Aspiranum cum omnibus appenditiis suis; in Generaco campos et vineas cum terminis suis; in Costaballenis vineas cum terminis suis; in Gurgis campos et vineas cum terminis suis; in Tovana campos et vineas; in Aqua viva campos et vineas; in Alburno campos et vineas cum omnibus suis pertinentiis; in loco qui dicitur Stacionensis campos et vineas cum omnibus suis pertinentiis; Coconem cum omnibus suis consuetudinariis.

[Col. 0790B] Quapropter volumus et praecipimus ut cuncta haec praefata, vel quae offerri contigerit subsequenti tempore, illibata et sine inquietudine in usum coenobii, et in salario beati Petri apostoli possideantur. Verumtamen ut sibi pro quorumlibet sustentatione ac gubernatione concessa sunt, fiant modis omnibus pro futura, ea conditione ut nullus successorum nostrorum in hac sancta sede, cui auctore Domino, deservimus, unquam vel usquam aliquid de iisdem rebus beneficiare, commutare, ac sub censu concedere per futura tempora patiatur, nisi Amelium presbyterum, qui noster omnino dignoscitur. Hujus rei gratia commendamus vobis hanc notitiam ad regendum et tuendum et bene aedificandum coenobium, ita sane ut a vobis, singulis quibuscunque annis, pensionis [Col. 0790C] nomine, in rationibus ecclesiasticis X argenti solidiana, denarios XII accipientes, piae paternitatis suffragium eidem monasterio contra omnes infestantes impendere studeant. Itemque statuimus ut, obeunte abbate praedicti monasterii, non alius ibi quocunque obreptionis studio ordinetur, nisi quem consensus monachorum, secundum timorem Domini et institutionem regulae sancti Benedicti, elegerit, et hujus apostolicae sedis pontifex providerit ordinandum, aut suggestio monachorum consenserit ordinatum Romam adduci. Hoc quoque capitulo praesenti adjungimus, ut locum avaritiae recludamus, nullum de regibus, nullum de sacerdotibus, vel quemcunque fidelium, per suppositam vel per suffectam personam, de ordinatione ejusdem abbatis, vel clericorum, vel [Col. 0790D] presbyterorum, vel de largitione chrismatis, aut consecratione basilicae, aut de quacunque commoditate spiritualis vel temporalis obsequii, sive de quibuscunque causis ad idem monasterium pertinentibus, in aere, in auro, vel alia qualibet specie, commodi vel exenii loco, quidquam accipere, neque eumdem abbatem, ordinationis suae causa, dare praesumere; ne hac occasione ea, quae a fidelibus pro loco offeruntur, aut jam oblata sunt, consumantur. Neque episcopus civitatis ipsius parochiae, nisi ab abbate ipsius monasterii invitatus, ibidem publicas missas agat, neque stationes in coenobio eodem inducat, ne servorum Dei quies quoquomodo populari conventu valeat perturbari; neque paraticas aut mansionaticas [Col. 0791A] exinde praesumat exigere subscriptionem autem fidelium et religiosorum ac beneficiorum, quam jubet Apostolus cunctis exhibendam, pro possibilitate loci et facultate, non modo ibidem gratis fieri denegamus, verum etiam ut fiat suademus; sed et modus in numero congregationis adeo conservetur, ut nec pluralitas ad penuriam, vel paucitas inhabitantium ad destitutionem loci accedere valeat. Haec igitur omnia quae hujus praecepti decretique nostri pagina continet, cunctis post nos succedentibus, qui monasterium a nobis acquisitum sub usufructuario retinetis, vel eis quorum interesse potuerit, in perpetuum servanda decernimus. Si quis vero sacerdotum, judicum atque secularium personarum hanc nostrae constitutionis paginam agnoscens, contra eam [Col. 0791B] venire tentaverit, potestatis honorisque sui dignitate, percussus apostolico anathemate, careat, reumque se divino judicio existere de perpetrato agnoscat: et nisi vel quae ab illo sunt male ablata restituerit, vel praesumpta correxerit, vel digna poenitentia illicite acta defleverit, a sacratissimo corpore Domini nostri Jesu Christi alienus fiat, et cum diabolo et atrocissimis pompis ejus in extremo examine districtae ultioni subjaceat.

Cunctis autem eidem loco haec nostrae praeceptionis jura servantibus sit pax Domini nostri Jesu Christi, quatenus illi fotum bonae actionis recipiant, et apud districtum judicem praemia aeternae pacis inveniant. Bene valete.

Scriptum per manus Georgii scriniarii sanctae Romanae [Col. 0791C] Ecclesiae, in mense Augusto.

Datum XII Kal. Augustas, per manus Walberti humillimi episcopi sanctae Portuensis ecclesiae, anno Domino propitio pontificatus domini nostri Joannis summi pontificis et universalis papae in sacratissima sede beati Petri apostoli VI, indictione XI.



CXLVIII. AD FROTARIUM ARCHIEPISCOPUM BURDIGALENSEM. (Anno 878.) Ut ad synodum veniat, et privilegium de sedium mutatione afferat.

FROTARIO venerabili archiepiscopo Burdigalensi.

Ad synodum igitur, quam, Deo auctore, apud Trecas [Col. 0791D] celebramus, cum reliquis septem Galliarum provinciarum confratribus et coepiscopis, fraternitatem tuam cum tuis suffraganeis episcopis, tam viva voce quam litterali, admonere ut venires, omni postposita occasione cujuscunque occasionis studuimus, fatemur, jam tertio, ut simul positi emergentium quaestiones causarum statutis canonicis demerentur, et sacerdotum Domini una concordia omnium fieret dilectionis. Sed cur venire distuleris, moleste cuncti ferimus et valde miramur. Quapropter, repulsa mora, praesentiam tuam cum praedictis suffraganeis nobis et sanctae synodo citissime exhibe. Sic tamen instructus, ut cum de mutatione contra canones sedium, et de aliis excessibus, quibus, quod non optamus, Patrum regulis feriri possis, impetitus fueris, causa [Col. 0792A] justitiae intercedente, illaesus et innocens recedere valeas. Hoc reverentiae tuae consulentes damus consilium, ne absentiam tuam tibi aliquid putes prodesse, sed imo secundum Patrum statuta, magis obesse. Privilegium atque scripturas de sedium mutatione, si qua a nobis vel praedecessoribus nostris habere sic fatemini, vobiscum sine mora deferre studeas.



CXLIX. PRIVILEGIUM PRO MONASTERIO SANCTI AEGIDII. (Anno 878.)
[Apud D. Bouq. Recueil des Historiens, tom. IX, pag. 167.]

JOANNES episcopus, servus servorum Dei, omnibus episcopis per universas Galliae provincias consistentibus, abbatibus, presbyteris, cunctisque simul ordinibus [Col. 0792B] divino ministerio mancipatis, necnon comitibus, vicecomitibus, vicariis, centenariis, judicibus, et omnibus in potestatibus constitutis, et omni populo, et cunctae simul generali Ecclesiae.

Auctore omnipotente Deo, mediante, anno Incarnationis Domini nostri Jesu Christi 878, XV Kal. Septembris, indictione XI, Domino feliciter, in praesentia domni Ludovici serenissimi regis in praesenti concilio residentis, etc.

Notum sit omnibus praefatis quod retroactis temporibus, cum Arelatem maritimali itinere pro omnium Ecclesiarum negotio veniremus, recordantes monasterium S. Petri, in quo quiescit corpus beati Aegidii, in Valle Flaviana, in comitatu. Nemausense, in finibus Septimaniae, quam Vallem Flavius quondam [Col. 0792C] Gothorum rex praelibato beato Aegidio dedit; et iterum sanctus Aegidius apostolicae sedi Romanae integriter donationem fecit. Dum autem longinquitas terrae illud coenobium a nostra separaret Ecclesia, quia pro aliis curis legatum illuc mittere nequiveramus, Nemausensis antistes ipsum monasterium magna temeritate usurpare praesumpserat. Sed nos cum in nostro archivo munimina chartarum inquireremus, ibi et illud praeceptum a beato Aegidio traditum invenimus. Tunc illud per nostrum advocatum Deusde ducem Ravennates contra Girbertum Nemausensem episcopum, qui in praesenti concilio residet, quaesivimus. Voluit idem Girbertus [per] praeceptum domni Nicolai quod furtim quasi de suis ex apostolica sede fraudaverat, et per praeceptum [Col. 0792D] quod ex quodam rege Francorum, in quo nulla firmitas subsistebat, falsum exceperat vindicare. Sed ego omnes episcopos et judices Romae vel provinciales, sub excommunicationis anathemate, admonui de hoc rectam legem dicturos et facturos. Tunc Rostagnus Arelatensis archiepiscopus, Walbertus Portuensis episcopus, Paschalis Amerinus episcopus, Radbertus Valenciae episcopus, Litidumus Massiliensis episcopus, Ictarius Vivariensis episcopus, et alii episcopi Provinciae, et judices, Joannes, dux et Bativus Ravennae, Ardus, Adbertus, Gisalfredus, Arderadus, Godulfus, et alii nonnulli provinciales judices; ut praeceptum lectum audierunt, mox cognoverunt apostolicam domni Nicolai censuram [Col. 0793A] excusare legem, querentes dixerunt per illud praeceptum hoc monasterium non posse defendi, judicantes statim ut praefatum monasterium Girbertus episcopus redderet nobis, et poenam invasionis mihi componeret. Nos poenam pro ejus paupertate illi, si amplius non peccaverit, reliquimus, et monasterium sub omni integritate recepimus; ipsumque advocatum Deusde ducem illuc transmittentes, qui super hoc corporalem traditionem de omnibus rebus praedicti monasterii a praefato Girberto accepit episcopo.

Ob id etiam divino fretus juvamine, ego et omnes episcopi hujus concilii, ex auctoritate Domini nostri Jesu Christi, per quem, et per ipsum, et in quo constant omnia, sub omni anathemate detestamus, et [Col. 0793B] interdicimus, et excommunicamus, ut nullus successorum nostrorum in hac sancta apostolica sede, cui auctore Domino, deservimus, unquam vel usquam praesentibus vel futuris temporibus quidquam de iisdem rebus, nec imperator, nec rex, nec ulla mundialis potestas beneficiare, commutare, ac sub censu concedere per futura tempora possit; nec pontifex ejusdem dioecesis, ad cujus parochiam pertinet locus ipse, nec comes ejusdem potestatis quidquam ex monitate accipere ipsius monasterii audeat. Et insuper nulli omnino liceat quoquo quoquo modo in his omnibus aliquam minorationem vel forciam ingerere. Potius autem a praesenti concilio omnia haec ad jam dictum monasterium cum omnibus appenditiis, et cathedra, alia loca mobilia immobiliaque, [Col. 0793C] quae per Deum timentium largitatem inibi collata esse noscuntur, huic Amulio presbytero et archidiacono Uzeticensis ecclesiae confirmamus. Hujus rei gratia commendamus vobis hanc notitiam ad regendum et tuendum et bene aedificandum coenobium; ita sane ut a vobis, singulis quibuscunque annis, pensionis nomine, in rationibus ecclesiasticis X argenti solidiana, denarios XII accipientes, piae paternitatis suffragium eidem monasterio contra omnes infestantes impendere studeant. Nulli vero dubium est, fratres, quod apostolica Ecclesia mater sit omnium ecclesiarum, a cujus nos regulis nullatenus convenit deviare: et sicut Filius Dei venit facere voluntatem Patris, sic et vos voluntatem vestrae impleatis matris, quae est Ecclesia, cujus caput, ut praedictum est, Romana [Col. 0793D] existit Ecclesia. Pater ergo noster sine dubio Deus, qui nos creavit, et mater nostra Ecclesia, quae nos in baptismo spiritaliter regeneravit, et ideo qui Christi pecunias et Ecclesiae aufert, fraudatur et rapit, homicida in conspectu judicis justi esse deputabitur. Unde scriptum est: qui rapit pecuniam proximi sui iniquitatem facit; qui autem pecunias aut res Ecclesiae tulerit, sacrilegium facit; unde et Judas qui pecuniam fraudavit, quae usibus Ecclesiae, id est pauperibus, quos Ecclesia pascere debet, distribuebatur jussu Salvatoris, cujus vicem episcopi tenent, nec solum fur, sed et latro, et sacrilegus effectus est. De talibus enim, id est qui facultates Ecclesiae rapiunt, fraudant vel auferunt. Dominus [Col. 0794A] comminans, omnes per prophetam alloquitur, dicens: Deus, ne taceas tibi, ne sileas, et ne quiescas Deus, etc. In epistola papae Symmachi: Nulli apostolicae sedis praesuli a praesenti die, donec, disponente Domino, doctrina catholicae fidei manserit Salvatoris, praedium ecclesiasticum, quantaecunque sit magnitudinis vel exiguitatis, sub perpetua alienatione vel commutatione ad cujuslibet jura transferre liceat. Et ex epistola papae Simplicii. Ut non liceat episcopum titulorum suorum praedia, seu quidquid juris eorum fuerit, quolibet modo alienare vel commutare: qui vero hoc agere tentaverit, ordinis sui detrimento plectatur. Item in eodem: Qui petierit praedium ecclesiae, et acceperit in proprio jure; aut si quis presbyterorum aut diaconorum, [Col. 0794B] nec non defensorum denti subscripserit, anathemate feriatur. Item in canonibus: Si episcopus condito testamento aliquid de ecclesiastici juris proprietate legaverit, aliter non valebit, nisi tantum de juris proprii facultate suppleverit.

Igitur tam ego quam omnes episcopi hujus concilii, insidiatores ex hoc monasterio apostolicae sedis, et huic presbytero si aliquis adversatus fuerit, tale scelus perpetrantes, omnes a communione Christi corporis ac fraternitatis consortio, sive omnium christianorum collegio sequestramus, damnamus, et sub omni anathemate excommunicamus. Sint illi maledicti in civitate, maledicti in agro; maledictus fructus terrae eorum. Sint maledicta interiora eorum et exteriora. Coelum quod super illos [Col. 0794C] est, sit aereum; et terra quam calcant, sit ferrea. Oratio eorum ante Deum veniat in peccatum: sicut Datan et Abiron eant viventes in infernum. Omnes qui cum illis participaverint, aut cum eis cibum sumpserint, aut cantica eorum maledicta audire decreverint, scientes hanc maledictionem, cum Juda Scarioth traditore, Christi participes fiant. Aqua eorum putrefiat; vinum eorum scaturiat; panem eorum rubigo consumat, vestimenta eorum tinea comedat. Et quid plura? Omnes maledictiones Novi ac Veteris Testamenti veniant super illos, usque dum ad dignam satisfactionem et condignam poenitentiam matris Ecclesiae veniant. Joannes apostolicae sedis Petri apostoli, omnibus Christi ecclesiis bene valete dicit ista servantibus.

[Col. 0794D] Hincmarus Rhemensis archiepiscopus firmat, Ansigisus Senonensis archiepiscopus firmat, Aurelianus Lugdunensis archiepiscopus firmat, Rostagnus Arelatensis archiepiscopus firmat, Sigebodus Narbonensis archiepiscopus firmat, Teudericus Besantionensis archiepiscopus firmat, Auterannus Viennensis archiepiscopus firmat, Frotharius Bituricensis archiepiscopus signat, Adalaldus Turonensis archiepiscopus firmat, Berno Catalaunensis episcopus firmat, Joannes Rodomacensis archiepiscopus firmat, Aldebertus Silvanectensis episcopus firmat Isaac Lingonensis episcopus firmat, Ingelvinus Parisi episcopus firmat, Otulfus Trecassine episcopus firmat, Ingomarus Laudunensis episcopus firmat. [Col. 0795A] Eldeboldus Suessionis episcopus firmat, Willelmus Lemovicensis episcopus firmat, Gislabertus Carnotensis episcopus firmat, Rotbertus Valentinensis episcopus firmat, Garbaldus Cavalonensis episcopus firmat, Rainelmus Noviomensis episcopus firmat, Abo Magalonensis episcopus firmat, Oddo Belvacensis episcopus firmat, Girbertus Nemausensis episcopus firmat, Walterius Aurelianensis episcopus firmat, Walafredus Uzeticensis episcopus firmat, Macharius Lutovensis episcopus firmat, Rotfredus Avinionensis episcopus firmat, Alaricus Biterrensis episcopus firmat, Ictarius Vivariensis episcopus firmat, Teutarius Gerundensis episcopus firmat, Abo Nivernensis episcopus firmat, Frodoinus Barchinonensis episcopus firmat, Lambertus Mudasconensis [Col. 0795B] episcopus firmat, Joannes Cameracensis episcopus firmat, Adalgarius Austudunensis episcopus firmat, Barnarius Gratianopolis episcopus firmat, Ademarus Claromontis episcopus firmat, Arnulfus Taurinensis episcopus firmat, Rainelmus Meldensis episcopus firmat, Aigofredus Pictaviensis episcopus firmat, Ainulfus Gavaldonensis episcopus firmat, Georgius scriniarius sanctae Romanae Ecclesiae, qui super scripta hujus judicati, post testium subscriptionem et traditionem factam, complevit et absolvit, Raimundus comes firmat, Berengarius vicecomes firmat, Aimaricus firmat, Olumbellus firmat, Teutrannus firmat, Gaucelinus firmat, Emenus vicecomes firmat, Oddo vicecomes firmat, Ugo comes firmat.



CL. AD OMNES EPISCOPOS, COMITES, VICECOMITES, CENTENARIOS, JUDICES CATHOLICOS, IN HISPANIA ET GOTHIA DEGENTES. (Anno 878.) Lex de sacrilegis a Joanne papa Gothicis legibus addita in concilio Tricassino.
[Col. 0795C]

JOANNES episcopus, servus servorum Dei, omnibus episcopis, comitibus, vicecomitibus, centenariis, judicibus catholicis, in Hispania et Gothia provinciis degentibus, omnique populo Occidentali catholico, salutem et apostolicam benedictionem.

Noveritis, dilectissimi filii, quia nos pro statu sanctae Dei Ecclesiae jussimus congregari synodale concilium apud urbem Trecas. Ubi, sedentibus nobis [Col. 0795D] in corona, venit ante praesentiam nostram filius noster Sigebodus primae sedis Narbonensis episcopus, cum suis suffraganeis episcopis, et detulit nobis librum Gothicae legis, ubi nihil habebatur de sacrilegiis, et in eisdem legibus scriptum erat, ut causae quas illae leges non habent, non audirentur a judicibus illius patriae; atque ita jus sanctae Ecclesiae suffocabatur ab incolis Galliae et Hispaniae provinciis. Unde nostra serenitas, cum praescriptis episcopis, inspectis legibus Romanis, ubi habebatur de sacrilegiis, invenimus ibi a Justiniano imperatore legem compositionis sacrilegii constitutam in quincue libras auri optimi. Sed nos leniorem legem praecipimus esse tenendam, quae a Carolo est constituta [Col. 0796A] pio principe de compositione sacrilegii, videlicet in XXX libras examinati argenti, id est sexcentorum solidorum summam argenti purissimi. Ideoque quisquis inventus fuerit reus sacrilegii, istam leviorem compositionem emendet episcopis ipsis, vel abbatibus, sive personis ad quas querimonia sacrilegii juste pertinuerit; et si ipse reus sacrilegii facere noluerit, tandiu excommunicationi subjaceat, usquequo praedictam compositionem sexcentorum solidorum persolvat. Et si in hac obstinatione mortuus fuerit, corpus ejus cum psalmis et hymnis non deferatur ad sepulturam. Et praecipimus ut in fine codicis legis mundanae scribatur haec lex.



CLI. AD OMNES FIDELES. (Anno 878.) Privilegium Ecclesiae Pictavensis, ne quis ejus bona invadat, et ut ablata restituantur.
[Col. 0796B]

Omnibus fidelibus sanctae Dei Ecclesiae, praesentibus scilicet atque futuris.

Divino quia Romanum pontificium largitu enitet universis, illud luce clarius constat, largita defendere cunctis: quoniam indubitati juris est, semel concessa perenni cultu fore tenenda. Caeterum omnium religiositas orthodoxorumque pernoscat fidelitas, quod, ut relatu quorumdam didicimus, Pictavensis quidem Ecclesia, quam diutinus paganorum hostis persequitur, multa Christianorum iniquorum incommoda patitur, quibus pressuris nos convenit [Col. 0796C] perdolere eamdemque nihilominus tanto fasce levare. Quapropter praecipimus apostolicaque auctoritate expresse jubemus, quod nemo vestrum, tam sacerdotali ordine perfruens quamque militare officium tenens, ipsius Ecclesiae Pictavensis aliquam ecclesiam aliquodve monasterium vel praedia ipsi quoquo modo pertinentia invadere praesumat, ullosve colonos, servos ancillasve contra sui episcopi velle tollere audeat: sed liceat ipsius Ecclesiae Hecfrido videlicet episcopo, suisque successoribus, illa quae sui antecessores legitimo tramite canonicae auctoritatis habuerunt, sub nostra tuitione habere, et ut possederunt possidere, et ut ordinaverunt suo arbitrio ordinare, cum consulto consensuque suae Ecclesiae canonicorum, ut prisca consuetudo dignoscitur, [Col. 0796D] sine vestro vestrorumque obstaculo et omnium hactenus talia praesumentium. Inter haec volumus quasque causas praedicto Hecfrido episcopo inde motas in nostra praesentia adducendas. Si quis vero sacerdotum, judicum atque secularium personarum, hanc constitutionis nostrae paginam agnoscens, contra eam venire tentaverit, potestate honoris sui ac dignitate percussus apostolico anathemate careat, reumque se divino judicio existere de perpetrata iniquitate cognoscat. Et nisi vel ea quae ab illo sunt male ablata restituerit, vel praesumpta correxerit, vel digna poenitentia illicita acta defleverit, a sacratissimo corpore Dei Domini ac Redemptoris nostri Jesu Christi alienus fiat. [Col. 0797A] Cunctis autem eidem praefatae Ecclesiae jura servantibus sit pax Domini nostri Jesu Christi, quatenus et hic fructum bonae operationis recipiant, et apud summum Arbitrum praemia aeternae pacis inveniant. Data III Kalendas Septembris indictione XI, Trecis.



CLII. AD EPISCOPOS PER GALLIAM CONSTITUTOS. (Anno 878.) Privilegium monasterio Floriacensi conceditur synodo Tricassina.

JOANNES episcopus, servus servorum Dei, omnibus episcopis atque aliis Dei fidelibus per Galliam constitutis.

Quoniam apostolica successione [f. suggestione] [Col. 0797B] sollicitudinem omnibus Ecclesiis debemus impendere, sic cupimus generali consulere necessitati, ut etiam quorumcunque singulares causas sine fastidio cognoscamus. Igitur cum propter multiplices Ecclesiae Dei curas Gallicanam adeuntes regionem, Trecas civitatem devenissemus, anno incarnationis Dominicae 878, et ad resecanda quaelibet inutilia vel statuenda ecclesiastica jura, synodum generalem plurimorum celebraremus episcoporum, inter alia suggessit auctoritati nostrae venerabilis partium vestrarum abbas, nomine Theotbertus, ex coenobio quod vocatur Floriacus in pago Aurelianensis, quod idem monasterium quidam religiosus abbas, Leodebodus nomine, monachus exstruxerit in honore Dei et sanctae genitricis Mariae, nec non beati principis apostolorum [Col. 0797C] Petri: quod revelatione divina per monachos ejusdem loci a Beneventana provincia corpus illuc S. Benedicti pervenerit olim allatum, ibique reverenter humatum, sicut manifestissima constat veritate; et quod propter stabilimentum monasticae religionis, piae memoriae gloriosus imperator Carolus praeceptum suae auctoritatis eidem loco res denominatas delegaverit, partim a religiosis hominibus, pro amore Dei illic contributas, ut victum atque vestitum monachi ibidem Domino militantes deberent habere: nec non et hoc quod beatae recordationis pater ejus serenissimus Augustus in ipso loco hospitale nobilium, quod Porta appellatur, juxta regularem institutionem, itemque hospitale pauperum, in sui parentumque suorum eleemosyna statuerit, et res ad hoc opportune [Col. 0797D] agendum, nec non alias ad lumen Ecclesiae administrandum, jusserit deputari. Quae omnia per jam dictos monachos hactenus ibidem comperimus observari. Nunc tam seipsum quam unanimem congregationem sibi commissam humiliter postulare, quamvis privilegia multorum meruerint episcoporum, ad reprimendam quorumlibet illicitam cupiditatem, ut super abbate regulari ex eis eligendo etiam nostrae auctoritatis privilegia consequantur. Quocirca nos potestatem, quam gratis a Christo accepimus, secundum evangelicam auctoritatem gratis prodesse omnibus cupientes, vice beati Petri apostoli decernimus ut in saepe memorato loco servi Dei absque inquietudine debitum suae religionis persolvere possint servitium [Col. 0798A] secundum regulam Patris Benedicti, a propriis abbatibus, monachis videlicet ex eodem coenobio regulariter electis, in perpetuum gubernetur. Nec illarum rerum quae vel in praelibato praecepto nominatim continentur vel a praedicto abbate venerabili nunc ejusdem loci Theotberto praefati monasterii officiis deputatae habentur, ullam ab aliquo unquam patiantur immunitionem, et etiam rebus quae deinceps a quibuslibet religiosis hominibus eodem loco pervenerint condonatae. Quod si quis hoc nostrum beneficium irrumpere praesumpserit, et stipendia servorum Dei in alios usus converterit, ab apostolica communione anathematis animadversione illum separamus, ut nisi admonitus e vestigio se correxerit, cum rapacibus a regno Dei exclusus, quae meretur tormenta persolvat. [Col. 0798B] Ut autem hoc privilegium certam obtineat fidem, et Dei famulis in jam dicto Floriacensi coenobio securitatem conferat, quandiu Deus et Dominus noster Ecclesiam suam durare voluerit, nostra id subscriptione roberavimus. Scriptum per manus Georgii scriniarii sanctae sedis apostolicae, in mense Augusto, indictione XI. Bene valete. Data Nonis Septembris per manum Walberti humillimi episcopi sanctae Portuensis Ecclesiae, anno Deo propitio pontificatus domini nostri Joannis summi pontificis et universalis papae, in sacratissima sede beati Petri apostoli sexto, indictione XI



CLIII. AD WALAM SEU WALONEM METENSEM EPISCOPUM. (An. 878.) Concedit illi pallium certis diebus deferendum.
[Col. 0798C]

JOANNES episcopus, servus servorum Dei, WALAE venerabili episcopo Mediomatricorum Ecclesiae, quae et Mettis vocatur, in honore scilicet sancti Stephani primi martyris.

Si pastores ovium solem geluque pro gregis sui custodia die ac nocte ferre contenti sunt, ac ne qua ex eis aut errando pereat, aut ferinis laniata morsibus rapiatur, oculis semper vigilantibus circumspectant, quanto sudore quantaque cura debemus esse pervigiles, nos qui pastores animarum dicimur? Attendamus ad susceptum officium exhibere erga custodiam Dominicarum ovium non cessemus, ne in die divini examinis pro desidia nostra ante summum pastorem negligentiae reatus excruciet, unde [Col. 0798D] modo honoris reverentia sublimiores inter caeteros judicamur. Pallium autem fraternitati tuae ex more ad missarum solemnia celebranda concessimus, diebus vitae tantummodo: quod tibi, non Ecclesiae tuae, aliter privilegiis in suo statu manentibus, uti concedimus. Quoniam indumenti honor modesta actuum vivacitate servandus est, hortamur ut ei morum tuorum ornamenta conveniant, quatenus, auctore Deo, utrisque possis esse conspicuus. Itaque vita tua filiis tuis sit regula. In ipsa se semper considerando proficiant, ut tuum post Dominum videatur esse bene quod vixerint. Corrigant, ne prospera, quae temporaliter blandiuntur, extollant, neque adversa dejiciant; sed quidquid illud fuerit, virtute patientiae [Col. 0799A] devincant. Nullum apud te locum odia, nullus favor indiscretus inveniant. Sub ea videlicet ratione concedimus fraternitati tuae ut a secretario usque ad sacrum altare, et ab altari usque ad secretarium, sicuti prisca exstitit palleatis [pro palliatis, HARD.] consuetudo, indui debeas. Auctoritate autem beati Petri apostolorum principis licentiam diebus vitae tuae sub jure et ditione nostra, ut diximus, habeas. Nullum usum vel consuetudinem successoribus tuis per hoc nostrum tibi concessum apostolicum privilegium habere censuimus. Et neque episcopus archiepiscopusque adversus te pro hoc altercationis contentionem commoveat. Ita, Domino regente et gubernante cor tuum, commissam exsequi gubernationem studeas, ut, adepto hujus honoris officio, [Col. 0799B] dignitate et probitate morum amplius procures adornari. Scriptum per manum Georgii scriniarii S. R. E. in mense Septembrio indictione XII. Data VIII Idus Septembris per manum Walperti humillimi episcopi sanctae Portuensis Ecclesiae, anno, Domino propitio, pontificatus domini nostri Joannis summi pontificis et universalis papae in sacratissima sede beati Petri apostoli sexto, indictione XII. Hoc est anno 878. Verum aut September in Octobrem, aut indictio XII in XI mutanda; quod ex privilegiis Floriacensi, Cabilonensi aliisque disces, licet non diffiteamur in antiquis diplomatibus indictionem nonnunquam usque ad natalem Christi diem aut pridie Kalendas Januarii protendi ab incuriosis tabellionibus librariisve.



CLIV. (Anno 878.) Excommunicatio Hugonis et Emmonis.
[Col. 0799C]

Hugonem Lotharii regis quondam filium, non legitimum, sed naturalem adulterina copula genitum, qui post praestitum sacramentum dilecto filio Ludovico regi Francorum mentitus esse videtur, et inquietare pacificum regnum praedicti regis; et Emmonem, Bernardi comitis germanum, complicem in excessibus, nisi intra dies triginta ad praedictum seniorem suum redierint, et ab inquietudine regni resipuerint, omni Christiana communione privamus. Postmodum si perseveraverint, sciant se anathematis vinculis innodandos. Data, etc



CLV. AD BERNARDUM COMITEM. (Anno 878.) Jubet ut ipse cum aliis quibusdam ad synodum veniat, in qua Frotarius Bituricensis episcopus de objecto sibi infidelitatis crimine, purgare se volebat.
[Col. 0799D]

BERNARDO comiti.

Relatu videlicet hominis pontificio nostro nuntiatum est quod Frotarius venerabilis episcopus civitatem Biturigam inimicis vestri senioris domini Ludovici gloriosi regis tradere maluerit, ideo illuc ipse contendere studueras. Ecce enim idem jam dictus episcopus nobis, nostro et filio praefato regi gloriosissimo, super hoc reclamare studuit, dicens se velle in omnibus tibi et tuis de universis objectis contra [Col. 0800A] tui et sui senioris infidelitatem, justitiam facere. Quapropter hortantes mittimus, apostolicaque auctoritate jubemus, ut ad hoc placitum, ad huncque conventum praesentialiter venire satagas, adducens tecum Girardum vicecomitem, Umbertum, Aguvarnum, Ingelbertum, super quos ipse reclamat, quatenus nunc coram nobis et coram saepe dicto glorioso rege, tam canonica censura quamque humanae legis sancitu, inter vos, quidquid contra fas et jus factum fuerit, nihilominus finiatur. Data ut supra.



CLVI. (Anno 878.) Bernardi comitis excommunicatio.

Bernardum sacrilegum, filium Bernardi et Belihildis, sacrarum rerum ecclesiasticarum pervasorem, [Col. 0800B] regiaeque a Deo ordinatae potestati contradictorem, a proprio archiepiscopo Frotario, cui et civitatem et omnia quae habuit sustulit, tertio vocatum, a nostra autem apostolica auctoritate bis, et a regia sublimitate semel revocatum, venire nolentem et in pertinacia sua permanentem: qui etiam ab hominibus suis sacramentum damnabile et damnandum, blanditiis et terroribus tyrannice contra divina et humana jura extorsit, a corpore et sanguine Domini nostri Jesu Christi alienum decernimus, et ab omni Christianorum societate separamus, usque dum ad condignam satisfactionem emendaturus accedat. Quod si nec hic emendaverit, et ea quae reus adeo communi judicio suorum fidelium abstulit, violenter tenere et fidelibus suis in hoc refragari [Col. 0800C] tentaverit, anathematis vinculo sancti Spiritus [adde auctoritate] innodamus. Quicunque autem ei contra hanc excommunicationem communicaverint aut consenserint, nos prohibere non possumus ut qui excommunicatis communicaverint, non pari excommunicationi subjaceant.



CLVII. AD ADALARDUM ARCHIEPISCOPUM TURONENSEM. (Anno 878.) Confirmat privilegia Ecclesiae Turonensi concessa.

Reverendissimo et sanctissimo ADALARDO venerabili archiepiscopo Turonensi, successoribusque tuis, nec non et omnibus fidelibus sanctae Dei Ecclesiae, praesentibus scilicet atque futuris.

Decet Romanam Ecclesiam, quae mater est omnium [Col. 0800D] Dei Ecclesiarum, ut quanta viget dignitate praeclara, eo magis consistat in misericordia pia, quatenus quae digna postulantur a fidelibus, sine mora cum pietate largiri mereantur a nobis. Omnium vestrum religiositatem volumus scire fideliter quoniam presbyteri dioecesis Turonici pagi ad nostrum accesserunt pontificium, suggerentes ut firmaremus apostolica auctoritate illis et capitulare regum et coepiscoporum scriptum, ut debeat unaquaeque ecclesia proprium mansum habere cum mancipiis quatuor, vineas, aripennos tres, prata similiter, et coemeterium cum mansionibus, sine personali et civili munere exigendo, nisi divino solummodo in ecclesiasticis rebus obsequio, sicuti canonum prisca auctoritas et [Col. 0801A] moderna concedit: ubi vero res nominatae antiquitus condonatae et moderno tempore abstractae esse videntur, pontificali auctoritate et regali potestate sine mora aliqua aut tarditate restituantur. Nos illorum precibus inclinati, volumus, apostolicaque auctoritate expresse jubemus, ut praefata scripta, a nostro pontificio delata, a coepiscopis firmata, a regibus jussa, sint rata et modis omnibus observanda. Si quis hujus apostolicae censurae temerario ausu violator exstiterit, si sacerdos fuerit, proprio honore privetur, et Christiana communione cassus anathematis vinculo innodetur; si laicus, similiter perpetua damnatione cum Juda traditore torqueatur: conservator vero perenni benedictione apostolorum principum Petri et Pauli modis omnibus perfruatur.



CLVIII. AD DIVERSOS EPISCOPOS. (Anno 878.) Ut invasores bonorum Ecclesiae Turonensis cogant reddere, et nonas ac decimas solvere.
[Col. 0801B]

Reverendissimis et sanctissimis FROTARIO archiepiscopo Biturigensi, et ANSELMO Lemovicensi; HECFRIDO Pictavensi, DODONI Andecavensi, ROTBERTO Cenomanensi, HILDEPRANDO Sagiensi episcopis, nec non et aliis omnibus episcopis et comitibus, aliisque personis illustribus, sanctae Dei Ecclesiae fidelibus, in quorum parochiis sancti Mauricii (nunc S. Gatiani, HARD.) Turonensis Ecclesiae praedia esse videntur.

Quorum omnium religiositas seu universorum pernoscat fidelitas quoniam, narrante Adelardo [Col. 0801C] venerabili archiepiscopo, pontificium nostrum didicit qualiter quidam, absque legum omnium auctoritate, tam comites quamque subditi eorum, sancti Mauricii Turonensis Ecclesiae res invasas ausu temerario teneant. Unde mandamus nostraque apostolica auctoritate expresse jubemus ut eos invasores primitus moneatis, ut ipsas res, omni occasione remota, ipsi praefatae Ecclesiae reddere satagant; et si ipsi forte audire noluerint, vos unanimes omnes unoque conventu pro posse collecti, nostra censura illos excommunicare debeatis, usquequo ipsas res ab eis injuste retentas reddant. Et si, quod non credimus, his censuris inobedientes fuerint, et ad satisfactionem venire distulerint, et justitiam de perpetratis facere noluerint, ab omni Christiana communione [Col. 0801D] illos nostra auctoritate judicate esse immunes. Inter haec etiam illos monete ut nonas et decimas, secundum antiquam consuetudinem, quibus dare debent, postpositis illicitis occasionibus, dare minime differant. Demum indicimus ut omnes res praefatae Ecclesiae sancti Mauricii, quae in vestris existunt parochiis, defendere ab omnibus inimicis debeatis; quoniam si aliter feceritis, et nostrae censurae non obedieritis, canonico sancitu feriemini.



CLIX. AD EPISCOPOS BRITANNIAE. (Anno 878.) Arguit eos quod a Turonensis archiepiscopi jurisdictione se substraxerint, ejusque bona invaserint; praecipit ut ei deinceps pareant et delictorum ab illo veniam petant.
[Col. 0802A]

MAHEN Dolensi episcopo, nec non et omnibus episcopis Britannicis, seu universis sanctae Dei Ecclesiae fidelibus.

Sanctitatem seu fidelitatem omnium nosse volumus quia dum Trecis synodum celebraremus, suggestione Adelardi archiepiscopi consacerdotis nostri, audivimus quod vos matrem vestram Turonensem Ecclesiam despicientes, secundum antiquam consuetudinem illi obedire differtis, et privilegium a beato Petro apostolo illi supra vos concessum frangere conamini, debitumque honorem ipsi archiepiscopo vestro observare negligitis, et malum supra malum addentes, praedicto capiti vestro praedia auferre non [Col. 0802B] formidatis. Inter haec etiam, et praefato antistite narrante, et aliis coepiscopis similiter conferentibus, audivimus ut vos non antiquo more a vestro metropolitano consecrati fuissetis, sed expulsis legitimis episcopis de sedibus, sola potentia ducis vestri alter ab altero consecratus fuit. Quod mirati fuimus, et, si ita est, tantum nefas delebimus, et vindictam, nisi satisfeceritis, nihilominus dabimus: quia non pastores, sed invasores fuisse cernimini. Quapropter monemus, apostolicaque auctoritate expresse praecipimus, ut ad cor redeuntes, ad matrem vestram sanctam Turonensem Ecclesiam revertamini, et secundum antiquam consuetudinem illi obedire satagatis, et de perpetrato hactenus ipsi vestro archiepiscopo Adelardo misericordiam quaeratis, quatenus super [Col. 0802C] omnibus negligentiis apud summum Arbitrum veniam habere possitis. Quoniam si aliter feceritis, canonica auctoritate eritis nihilominus feriendi, et a nostra communione modis omnibus alienandi, et omnis vestra ordinatio a summa sede apostolica scilicet respuenda. Data ut supra.



CLX. AD ARELATENSEM ET NARBONENSEM ARCHIEPISCOPOS (Anno 878.) Ut causam inter Uceticensem et Avenionensem episcopos canonice definiant.

ROSTAGNO venerabili archiepiscopo Arelatensi, et SIGEBODO Narbonensi

Sanctitati vestrae notum est qualiter Walefredus Uceticensis Ecclesiae episcopus ad synodum quam. [Col. 0802D] Deo auctore, apud Trecas celebravimus, reclamationis libellum obtulit super Ractefredo Avenionense episcopo, quod ei quamdam villam ad suam sedem, sive parochiam, pertinentem abstulisset. Sed quia Ractefredus, de quo querela erat, synodo defuit, idcirco fraternitati vestrae apostolica auctoritate mandamus ut, coadunato numero episcoporum, eorum causam canonico judicio finiatis, ita discutiendo et determinando tantae praesumptionis invasionem, ut nemo episcoporum vestrorum contra canonica praecepta ulterius insurgere sine suo periculo tentet. Vos quoque praesentialiter cum vestris istud determinate judicium. Capitula quaedam vobis Patrum auctoritate collecta mittimus, secundum quae judicare [Col. 0803A] absque dilatione debeatis, ne querendo assumatis laborem pro tali negotio. Optamus fraternitatem vestram in Christo bene valere.



CLXI. PRIVILEGIUM PRO MONASTERIO VIZELIACENSI. (Anno 878.) Confirmantur immunitates olim concessae.
(Apud Acherium Spicileg.)

JOANNES episcopus servus servorum Dei EUDONI venerabili abbati Vizeliacensis coenobii, omnique congregationi ejusdem monasterii in perpetuum.

Quoties illa tribui a nobis optantur, quae rationi incunctanter conveniunt, animo nos debet libenti concedere, et petentium desideriis congruum impertiri suffragium. Atque ideo quia postulasti a nobis [Col. 0803B] quatenus privilegium sedis apostolicae monasterio Vizeliaco, cui praeesse dignosceris, quod constat olim a Gerardo nobilissimo et Christianissimo viro, necnon et Berta uxore ejus in honore Domini et Salvatoris nostri Jesu Christi et veneratione beatissimae semper virginis Mariae genitricis ejusdem Domini nostri Jesu Christi constructum; in regno scilicet Burgundiae, in pago Avalensi quodque a praefatis fundatoribus beato Petro apostolorum principi pia devotione et testamenti pagina collatum est, facere devotione et testamenti pagina collatum est, facere deberemus: inclinati precibus tuis, libenter fieri decrevimus, per quod nimirum apostolicae sedis privilegium confirmamus, atque statuimus, ut nulli regum, nulli antistitum, nulli comitum, nulli cuiquam alii liceat ipsum monasterium perturbare, [Col. 0803C] vel ea quae ibi a jam dictis fundatoribus, vel ab aliis fidelibus oblata sunt, vel in futurum offerri contigerit, sub cujuslibet causae, occasionisve specie, minuere, vel auferre, sive suis usibus applicare, sed sine inquietudine in sustentatione ejusdem monasterii, et usibus abbatum et monachorum sub regula sancti Patris Benedicti ibi Deo militantium volumus ea et praecipimus possideri: ea videlicet conditione, ut nullus successorum nostrorum pontificum in hac sancta sede, cui auctore Deo, servimus, unquam vel usquam quiddam ex eisdem rebus cuiquam beneficiare, commutare, aut sub censu quolibet concedere per futura tempora patiatur, sed censum tantummodo in testamento traditionis a fundatoribus qui ex eodem monasterio hanc sanctam [Col. 0803D] haeredem Romanam fecerunt Ecclesiam etiam delegatum, unam videlicet libram argenti annis singulis successores nostri accipientes, per paternitatis suffragium eidem monasterio sollicitudine pastorali vigilanter contra omnes infestantes impendere studeant Item constituimus, ut obeunte abbate praedicti monasterii, non alius ibi quacunque obreptionis astutia ordinetur, nisi quem consensus monachorum secundum timorem Dei, et institutionem regulae sancti Benedicti elegerit, et hujus apostolicae sedis pontifex praeviderit ordinandum, aut suggestione monachorum consenserit ordinatum.

Hoc quoque capitulo praesenti subjungimus, ut locum avaritiae secludamus, nullum de regibus, nullum [Col. 0804A] de episcopis ve sacerdotibus, vel de quibuscunque fidelibus, per se, suppositamve personam, de ordinatione ejusdem abbatis, vel clericorum, aut presbyterorum, vel de largitione chrismatis, aut consecratione basilicae, vel de quibuscunque causis ad idem monasterium pertinentibus, audere in qualibet specie exenii loco quidquam accipere, neque eumdem abbatem pro ordinatione sua aliquid dare praesumere, ne hac occasione, ea quae a fidelibus pio loco offeruntur consumantur. Neque episcopus civitatis ipsius parochiae, nisi ab abbate ipsius monasterii invitatus, ibidem publicas missas agat, neque stationes in eodem coenobio indicat, ne servorum Dei quies quoquomodo populari conventu perturbari valeat, neque paratas, aut mansionaticos exinde [Col. 0804B] praesumat exigere. Susceptionem autem fidelium et religiosorum virorum atque beneficentiam, quam jubet Apostolus cunctis exhibendam pro possibilitate loci et facultatum, non modo ibidem fieri [non] denegamus, verum etiam suademus: sed et modus in numero congregationis adeo conservetur, ut nec pluralitas penuriam, nec paucitas inhabitantium destitutionem loci inducere valeat. Privilegium quoque a praedecessore nostro piae memoriae papa Nicolao eidem monasterio collatum nostra auctoritate confirmamus, excepto duntaxat quod ipse sub nomine ancillarum Dei quae ibidem pro crebris infestationibus saeculi nunc ordinabiliter manere nequeunt, illud delegavit: nos vero aptioris utilitatis gratia, sub habitu monachorum esse congruenter [Col. 0804C] decernimus. Si quis vero regum, episcoporum, sacerdotum, abbatum, judicum, comitum, aut secularium personarum, contra hanc nostrae institutionis paginam venire tentaverit, percussus apostolico anathemate, potestatis honorisve sui dignitate careat, reumque se coram divino judicio cognoscat, et nisi ea quae a se male acta sunt defleverit, a sacratissimo corpore Domini nostri Jesu Christi alienus fiat, atque aeterno examini districtae ultionis subjaceat. Cunctis autem eidem loco justa servantibus sit pax Domini nostri Jesu Christi, quatenus et hic fructum bonae actionis recipiant, et apud districtum judicem praemia aeternae pacis inveniant.

Datum per manum Walperti humillimi episcopi sanctae Portuensis Ecclesiae III Kalend. Octobris, [Col. 0804D] anno VI ejusdem Domini Joannis papae VIII, indict. XII. Scriptum vero per manum Georgii notarii regionarii et scriniarii sanctae Romanae Ecclesiae.



CLXII. AD WIBBODUM EPISCOPUM. (Anno 878.) Commendat illius fidem, hortatur ut legatum mittat antequam cum Carolomanno in colloquium veniat, cui eum quoque interesse jubet.

Reverendissimo et sanctissimo WIBBODO venerabili episcopo

In lectione litterarum vestrarum, et in relatu earum geruli hominis vestri, et vos devotissimos, et ut semper, novi fidissimos; pro quibus vobis gratias [Col. 0805A] agimus, et Deo auxiliante, retribuemus. Interea monentes hortamur ut coeptum perficias, et antequam Carolomannum alloquamur, vestrum legatum cum litteris mittere satagas, et in colloquio ubi fueris, tua praesentia esse studeat. Optamus sanctitatem tuam in Christo bene valere, maxime in hoc. Data ut supra.



CLXIII.---CLXIV. PRIVILEGIUM PRO MONASTERIO SANCTI MARCELLI. (Anno 878.)
[Apud Perry, Histoire de Chalon-sur-Sane, inter praeb., pag. 32.]

JOANNES episcopus, servus servorum Dei, DEODATO venerabili levitae et praeposito monasterii sancti [Col. 0805B] Marcelli sito in territorio Cabilonensi, loco Floriaco et Vallis Magnimontensis, atque Gibriacensis, cum omnibus ad se subjacentibus et pertinentibus ad praedictum locum Floriacum aspicientibus, et in Cabilonensi similiter Boscrontensis.

Quia suppliciter petiit cum cuncta congregatione sancti Marcelli tua devotio, quatenus apostolica auctoritate benigna compassione eidem loco privilegium de cunctis rebus ibi positis, cultis vel incultis aquis, aquarumque decursibus, tam in Cabilonensi quam Belnensi, atque Magnimontensi ut supra dictum, et Divionensi et Lugdunensi confirmaremus, propter Deum piis petitionibus vestris inclinati, concedimus pro vobis vestrisque successoribus supra dicto loco novas quoque et decimas eo modo [Col. 0805C] quo antiqua consuetudo praecedentium constat episcoporum aut exspectatur ab his intra quorum parochias saepe dicti loci habitatores jure proprio habere videntur quidpiam secundum praecepta regum, singulorumque hominum donationes, quae ab aliis legaliter ante donationem, vel post juste concessa videntur, supranominatorum: Sed ut securius ac quietius in Dei servitio valeant permanere, ab omni volumus eos fratres ac spirituales cohabitatores molestia persistere, nullusque de regibus comitibusque aliisque regni primoribus cujuslibet cingulo dignitatis praepollens, audeat vel praesumat his nostris propter Deum concessis petitionibus quocunque resultare modo atque ingenio; quod nos paternae compassionis affectu innuimus, filiorum [Col. 0805D] nostrorum debet assensu firmari et non, quod absit, superna rebellione in aliquo temerari, et resultari proterva transgressione. Concessum a Deodato indictione duodecima et cunctae congregationi supradicti loci, residente in sede apostolica domno Joanne, anno sexto. Si quis contra hoc nostrum privilegium, amodo, nisi intra certum tempus resipuerit, ire tentaverit, anathematis se vinculis canonice noverit colligandum. + Bene valere + Nonis Octobris per manum Valperti humillimi episcopi sanctae Portuensis Ecclesiae anno, propitio Deo, pontificatus domini nostri Joannis summi pontificis et universalis papae in sacratissima sede beati Petri apostoli VI, indictione duodecima.



CLXV. AD SUPPONEM COMITEM (Anno 878.) Mandat ut ad montem Cinisem [Cinisium] obviam sibi veniens, imperatricem Angelbergam, et praesules Mediolanensem et Parmensem idem facere moneat, ut simul quae ad utilitatem Ecclesiae pertinent tractare valeant.
[Col. 0806A]

Dilectissimo filio SUPPONI glorioso comiti.

Quia nos, in quibus, Deo dispensante, fines saeculorum devenerunt, pro sanctarum Dei Ecclesiarum statu variis motibus ducimur, diversisque fluctuum procellis impellimur, sed tamen non destituimur, propter eum qui nos confortat Christum Jesum, servata praedecessorum nostrorum fide proli Francorum, ad Gallias properantes idcirco venimus, ut [Col. 0806B] pacis atque unitatis vinculo regum corda connecteremus. Sed completum videmus quod in Evangelio legimus: Quoniam abundavit iniquitas, refrigescit charitas multorum (Matth. XXIV). Quapropter vestrae dilectioni fidentissime et probatae fidei mandamus, ut nobis cum officio decentiae vestrae ad montem Cinisem obvii quantocius veniatis, ut pariter convenientes, quae ad utilitatem congruunt, Domino permittente, tractare valeamus. Simulque hoc precamini dilectam filiam nostram Angelbergam imperatricem, atque Anspertum archiepiscopum Mediolanensem, Wibbodumque Parmensem episcopum, aliosque fideles atque amicos. Data ut supra.



CLXVI. AD WIBBODUM, PAULUM, ET PAULUM AC LUIDOINUM EPISCOPOS. (Anno 878.) Jubet ut Papiam ad synodum accedant.
[Col. 0806C]

Reverendissimis et sanctissimis WIBBODO venerabili episcopo Parmensi, et Paulo Placentino, et Paulo Regiensi, et Liudoino Mutinensi episcopis.

Sanctitatem vestram scire cupimus quoniam octavo Kalendas Decembris Taurinum venimus, inde, Deo duce, Papiam veniemus, et ibi synodum pro statu Dei Ecclesiarum celebrabimus. Quapropter mittimus apostolicaque auctoritate expresse jubemus ut quarto Nonas Decembris ibi, omni occasione remota, ad synodum esse debeatis. Et qui primo hanc epistolam egerit, alio sub omni festinatione transmittat. Videte [Col. 0806D] ne aliter faciatis; quoniam si aliter feceritis, canonico feriemini vigore. Data ut supra.



CLXVII. AD JOANNEM EPISCOPUM PAPIAE. (Anno 878.) Ut sibi Taurinum obviam veniat, et epistolas a se scriptas quibusdam episcopis dirigat, ut ipsi ad concilium accedant.

Reverendissimo et sanctissimo JOANNI Papiae episcopo.

Sanctitati tuae notum fieri volumus quod nunc Taurinensi in civitate consistimus. Caeterum dirigimus ut, continuo omni occasione postposita, nobis venire ne differas obviam. Vide ne ab alicujus decipiaris [Col. 0807A] instinctu fortasse, quae minime credimus, pro parte Mediolanensis archiepiscopi, quoniam specialiter noster es et manualis. Et quia de nullius nisi nostra ditione consistis [deest jubeo vel quid hujus modi] ut epistolam quam suffraganeis episcopis Ravennatis Ecclesiae, Paulo Placentinae, et item Paulo Regiensi atque Liudoino Mutinensi, cum celeritate mittere procuretis, ut statuto die Papiam veniant quatenus de sanctorum item Dei Ecclesiarum et communi atque universali salute tractare valeamus. Data ut supra.



CLXVIII AD ANSPERTUM ARCHIEPISCOPUM. (Anno 878.) Narrat labores pro Ecclesia susceptos: monet ut sibi cum omnibus episcopis suis Papiam occurrat.
[Col. 0807B]

Reverendissimo et sanctissimo confratri ANSPERTO venerabili archiepiscopo Mediolanensi.

Quantum pro totius sanctae Dei Ecclesiae statu, et pro cuncto grege Dominico, pro quo omnipotens Deus proprio Filio suo non pepercit, sed pro nobis omnibus tradidit illum, et Joannes apostolus exhortans nos ait: Quoniam ille pro nobis animam suam posuit, et nos debemus pro fratribus animam ponere (I Joan. III), laborare ac vigilare semper debemus, omnium vestrum luce clarius novit pia fraternitas. Quapropter, quantum ex divina gratia in nobis fuit et est ex quo nos superna miseratio suae Ecclesiae praefecit, animae nostrae nunquam pepercimus, nunquam dura pericula declinavimus; sed die noctuque, aestu [Col. 0807C] et gelu exusti, ne quid captum a bestia aut dilaceratum Domino ostenderemus, marinos fluctus pertulimus pro omnium vestrum liberatione atque salute: in Franciam quoque venientes, et regum filios partim viva voce, partim epistolis atque legatis allocuti sumus omnes, id est utrosque Ludovicos, Carolomannum, et Carolum, acceptoque communi consilio uti Boso gloriosus princeps comes esset itineris nostri, donec, Christo opem ferente, reverteremur ad Urbem. Et quia de statu sanctae Ecclesiae sunt quae communiter tractare debemus, tuae sanctitati apostolica auctoritate mandamus cum cunctis suffraganeis tuis et coepiscopis nobis Papiam secunda die post festum sancti Andreae occurrere. Et quoniam probata fides omnium praedecessorum tuorum semper [Col. 0807D] fuit erga Romanum pontificem, tua fraternitas omnimodis studeat eorum in omnibus assequi vestigia, quia, quod absit, si aliter fuerit, vigor canonicus super inobedientes remanere non poterit. Data ut supra.



CLXIX. AD SUPPONEM COMITEM. (Anno 878.) Miratur eum sibi, ut decebat, non occurrisse; certiorem reddit de his quae cum Ludovico rege egit: monet ut ad se veniat.

Dilecto filio SUPPONI illustri comiti.

Cur, fili charissime, nobis iter tua dilectio clauserit, curque ut audistis nos in tuos honores venisse, [Col. 0808A] obviam non concurreris, miramur, cum eam in omnibus nostris negotiis curam gessisse semper novimus; et ubi nos prope fuisse audieras, tuis universis postpositis seriis, ad nos festinanter properaveras. Unde cernimus quoniam istud non ex corde, sed pro fidelitate tui senioris taliter feceris, quod ideo parcimus; ecce enim, ut audistis, et nos etiam vobis jam litteris significavimus, pro quibus in Galliae partibus synodum celebravimus. Et Ludovicum gloriosum regem affati fuimus, qui nobis hunc Bosonem principem virum consultissimum, sibique ex omni parte conjunctum dedit, ut nos salvos sine impedimento maledicti Lamberti in Urbem mitteret, cum quo nos pacifice pro certo venimus. Caeterum monentes mittimus et rogantes hortamur quatenus vestro [Col. 0808B] de more, relictis aliis omnibus curis, omnique occasione remota, ad nos praesentialiter venias, incitans etiam alios, quibus apostolicas litteras mittimus, ut et ipsi similiter faciant. Quoniam, scit Deus, non ob aliud vos alloqui cupimus nisi ut sanctarum Dei Ecclesiarum statum et reipublicae quietem una vobiscum consideremus; tamen ante alios venire satage, ut quidquid cum aliis fecerimus, tecum familiariter antea terminare queamus. Data ut supra.



CLXX. AD BERENGARIUM COMITEM. (Anno 878.) Berengarii charitatem erga Romanam Ecclesiam commendat; significat celebratam in Gallia synodum, seque incolumen reversum: monet ut ad se venire festinet.

[Col. 0808C] Dilecto filio BERENGARIO illustri comiti.

Relatu nonnullorum audivimus, maxime hujus Widonis comitis nostri consiliarii, ut vestra devotio charitatem quam erga nos nostramque Ecclesiam, vestram videlicet matrem, semper habueras, magis magisque adoleat: in quo gratias agimus et ut proficias hortamur. Ecce enim audistis pro quibus in Galliae partibus synodum celebravimus, et Ludovicum regem gloriosum affati fuimus, qui nobis hunc Bosonem principem virum consultissimum, sibique ex omni parte conjunctum dedit, ut nos, auxiliante Deo, salvos sine impedimento Lamberti maledicti, et a sancta Dei Ecclesia anathematizati, in urbem Romam mitteret, cum quo nos pacifice pro certo venimus. [Col. 0808D] Caeterum monentes mittimus, et rogantes hortamur, relictis aliis omnibus curis, ad nos praesentialiter venire satagas. Quoniam, scit Deus, non ob aliud vos alloqui cupimus, nisi ut sanctarum Dei Ecclesiarum statum et quietem reipublicae cum honore una vobiscum tractemus. Data ut supra.



CLXXI. AD ANSPERTUM ARCHIEPISCOPUM MEDIOLANENSEM. (Anno 878.) Increpat eum quod sibi auxilium non tulerit; et jam tertio monet ut sibi Papiam certa die cum suis suffraganeis occurrat.

Reverendissimo et sanctissimo confratri ANSPERTO venerabili archiepiscopo Mediolanensi.

Quantum benigna fraternitas vestra sanctae sedi [Col. 0809A] apostolicae concurrere ac concordare debeat, praedecessor noster beatus Gelasius papa ad episcopos parvipendentes vexationem fratrum his verbis comminando scribit, dicens: Cur non compassi estis tantis fratribus vestris? Cur non adistis imperatorem? Cur non posuistis animam pro confratribus, quam praeceptum habetis ponere pro grege vobis commisso? Cur non posuistis vos pro domo Israel murum, ut staretis in praeliis in diem Domini? Quapropter tandem discussa negligentia ad pristinum vos reformate certamen, fratribus auxilium concite afferendum. Haec et horum similia vestram fraternitatem debuerant exempla provocare, et nobis pro totius sanctae Dei Ecclesiae statu laborantibus non tantum inviti jam, sed etiam sponte concurrere debetis [Col. 0809B] ac debuistis. Sed jam nunc post tertiam admonitionem nobis cum confratribus vestris et coepiscopis studete Papiam hac quinta feria proxima adveniente occurrere, zelum Dei, quem pro vobis omnibus patior, atque dolorem audientes, ut quod deinceps Deus omnipotens communi vestro consilio decreverit, facere valeamus. Nulla, frater charissime, animo vestro dubietas insideat, in mea fide et in meo sacerdotio credite; nil contra vestram decentiam atque honorem vobis aliquatenus opponetur quia, quod non optamus, si haec parvipendere tentaveritis, post tantam patientiam, canonica eritis [a 1Kb] . . .



CLXXII. AD BERENGARIUM COMITEM. Narrat labores pro Ecclesia susceptos.
[Col. 0809C]

Dilecto filio BERENGARIO glorioso comiti, seu omnibus optimatibus Longobardorum regni sanctae Dei Ecclesiae fidelibus.

Quanta et qualia Romana Ecclesia, vestra videlicet mater, hactenus ab impiissimis Christianis passa est, et nostris litteris significantibus, et rumore populi narrante jam audistis, et ut certius sciatis, iterum significamus. Ecce enim pro quibus et pro omnium vestrum salute animae nostrae non parcentes, quia per terram pro praedictis persecutoribus ad vos viciniores, ut res expetierat, venire nequivimus, marinum iter accepimus; et in Franciam ibimus, quaerentes tranquillitatem atque auxilium, ubi nostri antecessores quaesiere pontifices. Misimus enim [Col. 0809D] omnibus regibus, id est Ludovico domni Caroli imperatoris filio, et Carolomanno et Ludovico, et Carolo Ludovici regis filiis, ut cum suis episcopis ad nos venirent, et una nobiscum super his tractarent. Ex quibus venit Ludovicus rex, et tantis malis perdolens, nisi infirmus esset, nobiscum veniret. Jam quia pro infirmitate non potuit, dedit nobis hunc Bosonem principem sibi ex omni parte conjunctum, qui me per inimicos sanctae Dei Ecclesiae salvum duceret. Ecce enim, auxiliante Deo, Papiam venimus. Quapropter monentes mittimus et apostolica [Col. 0810A] auctoritate hortantes jam tertio mandamus ut praesentialiter ad nos, charissimi, tanquam ad patrem venire debeatis, et ut alii veniant alter alterum incitet, et has litteras primo legens remittere aliis procuret: quatenus venientes una nobiscum de statu sanctarum Dei Ecclesiarum et quiete reipublicae et nostra vestraque omnium salute synodum celebrantes, tractemus; in quibus, dilectissimi filii, ne vestra charitas tepeat, neve religiositas inobediat, sed compatiatur ut oportet ac doleat; quia scriptum est qualiter tepidus sit jure vomendus, et qualiter per inobedientiam culpa quae non fuit, sit, et qualiter qui non compatitur, decreto pontificali feritur. Data ut supra.



CLXXIII. AD LUDOVICUM BALBUM REGEM. (Anno 878.) Bosonis comitis, et Agilmari episcopi, a quibus in Italiam deductus fuerat, studium erga se operamque commendat.
[Col. 0810B]

Dilectissimo filio LUDOVICO gloriosissimo regi, divae memoriae Caroli imperatoris filio.

Quanto vos amore diligimus, quantumque charitatis affectum erga vos tenemus, paucis explicare verbis minime possumus: hoc tamen gloriam excellentiae vestrae scire cupimus, quod devotionem ardoremque charitatis, sicut polliciti sumus, erga vos indeficientem perpetuo retinemus. Interea millenas serenitati vestrae de Bosone dilecto et communi filio ac fidele gratias referimus, qui tam prudenter communibus [Col. 0810C] obtemperans jussis, parere in omnibus ita nobis studuit, ut etiam velut vere Christianae religionis cultor, animae et vitae suae non pepercerit, sed pro sanctae Ecclesiae et communi fidelitate ultro se morti tradere non dubitavit, et usque Ticinum, annuente Deo, securius nos perduxit. Quapropter, dilectissime fili, ac porphyretice rex, obsecramus excellentiae vestrae culmen ut, si res exegerit, sicut nobis vestra dignata est repromittere sublimitas, ei adjutorium ad debellandos hostes nostros virorum bellatorum adminiculum praebeatis: quoniam dignum est ut soli omnes adjutorium praebeant qui solus pro cunctis desudare non cessat. Praesentem itaque hujus latorem epistolae, Agilmarum [b 1Kb] venerabilem episcopum, excellentiae vestrae plurimum commendamus, [Col. 0810D] quatenus idem suaque Ecclesia crescat augmento perfectionis, qui in omnibus opportunitatibus nostris nulli secundus exstitit, et vobis fidelissimum in cunctis quae cognoverit verissime comprobavimus. Inter haec episcopos quos serenitas vestra in nostrum jussit venire adjutorium, scias praeter Agilmarum nullum venisse. Quapropter regalis censura culminis vestri sua auctoritate compellat eos quantocius hostiliter [f. synodaliter] Romam venire, ut de caetero discant apostolico culmini et regali excellentiae congruenter praebere obedientiam.



CLXXIV. AD LUDOVICUM REGEM (Anno 878.) Miratur quod filiabus Bosonis, pro quibus alias rogaverat, haereditatem jure debitam non restituerit; iterumque monet ut ipsam haereditatem integram eis restituat.
[Col. 0811A]

LUDOVICO regi glorioso gloriosi quoniam regis Ludovici filio.

Jam enim magnitudinem vestram, fili charissime, apostolicis monuimus litteris, hortantes pro filiabus Bosonis dudum comitis et Ingeltrudis conjugis, quibus jure haereditas deferri omnium legum auctoritate conceditur, proprietates reddere studeretis. Sed, ut cernimus, inauditi remansimus, quod miramur, et mirantes dolemus, cum vestra proles apostolicis [Col. 0811B] censuris semper obediat, et prae omnibus regibus judicium faciat. Ut rex David cecinit: Honor regis judicium diligit (Psal. XCVI). Nonne legistis: Quoniam justis Dominus justitiam diligit, et aequitatem videt vultus ejus? (Psal. X.) Caeterum reclamationem filiarum jam dicti Bosonis audivimus, ut ipsas, ipsius matrisque earum proprietates, Ingeltrudis, alias vos teneatis, alias vero vestris quibus ipsa post judicium sibi illatum sine viri consensu dederit, tenere permittatis, quod nefas est, et contra omnium legum prorsus auctoritatem. Quid enim uxor sine viri consensu agere potest? quanto magis ex moechans, quae divino gladio, censente domno papa Nicolao praedecessore nostro, interiit (Nicolaus in epist. 64. Regino l. II Chronic.) et humano pro parte facto stupro [Col. 0811C] puniri debuerat? Nonne Joannes papa Romanus, et Justinianus inclytus imperator legem Romanam facientes, scripserunt ita: Capitali crimine damnatorum bona non ad lucrum praesidis, sed cognatis punitorum reddi oportet? Et alibi: Omnibus gradibus cognatorum in haereditate sumenda praeferendi sunt filii. Unde liquido patet, gloriosissime rex, ut nec vos, nec cognati eorum, nisi ipsae filiae quae sunt legitimae, illos allodes habere debent; qui vero nati sunt post crimen illarum, spurii sunt, nec haereditare debent, ut praefatus papa et imperator scripserunt ita: Spurios satis injuriosos, satisque acerbos, ac nostris temporibus semper indignos esse dijudicamus. Quapropter, ut rogavimus, iterum iterumque rogamus, et hortantes monemus ut harum reclamationes, [Col. 0811D] harum et gemitus vestra regia dignitas hauriat. Et pro apostolorum principum reverentia, a quibus petiere auxilium, et pro nostro amore integriter ipsas proprietates, quas vos allodes dicitis, reddat, et vestros omni occasione remota reddere faciatis. Data ut supra.



CLXXV. AD HUGONEM. (Anno 878.) Monet ut dissensionem inter Abbonem et alios ortam sedet.

HUGONI abbati nobili, spectabili prosapia genito.

Quia multum vos diligimus, ideoque congratulor, [Col. 0812A] animae vestrae prospicimus, commonere curamus. [f. dissensionem] . . . . quoque, quae inter Abbonis episcopi parentes, et Rotbertum, atque Roclinum exorta est [f. ut] . . . . regali potius [f. add. clementia] quam vindicta corrigatur; quoniam malum semel necessitate patratum non debet secundum necessitudinem expiari ad delictum, sed misericordius remitti ad veniam, agat vestra gloriosa nobilitas, ut decet tantae naturae decentiam. Data ut supra.



CLXXVI. AD ROMANUM ELECTUM ARCHIEPISCOPUM RAVENNATEM. (Anno 878.) Laetatur eum Ravennatem archiepiscopum electum; jubet ne quidquam electionis causa ulli promittat: et epistolam suam Leoni, et Romanis scriptam afferendam curet, eorumque responsum ad se dirigat: res Joannis et Deusdedit ducum restituat.
[Col. 0812B]

ROMANO Levitae egregio a Ravennatibus fidelibus nostris electo.

Litterarum tuarum, fili charissime, serie recepta et lecta, ubi Joannem Ravennatem archiepiscopum obiisse audivimus, valde doluimus, et ut pro eo oretis cum vestris, hortamur. Vestra videlicet electione unanimiter facta gaudemus, et quia nos visitando misisti, significans sanitatem nostrorum fidelium, tuamque devotionem demonstrans, gratias agimus. Caeterum monentes indicimus ut jam qui, annuente pastore summo, ad tale opus electus es, quo pastor fias, vigiles in eadem ecclesia, labores, nullique majori minorique tam concivibus quamque aliis quibuscunque [Col. 0812C] personis aliquod promissum facias, quoniam Simoniacum est, et hoc nobis nequaquam celabitur; quod si feceris, per apostolos obtestantes, te minime benedicemus. Inter haec volumus ut istam epistolam Leoni venerabili misso episcopo et apocrisiario, caeteris Romanis transmissam, ipsis praesentialiter per vestrum legatum transmittatis; eumdemque revertentem, si potes saltem, aut alium cum illorum epistolis ad nos, dilecte [f. directis], remitte, qui nostrum adventum certum jam vobis renuntiare poterit. Igitur etiam cupimus ut pro amore horum nostrorum fidelium nostrorumque consiliariorum, Deusdedit videlicet et Joannis gloriosorum ducum res pro posse et homines salvetis et defendatis, occupatas hactenus integriter reddatis, quatenus cujus [Col. 0812D] utuntur servitio, ei convenit ut fruantur defensionis auxilio. Data ut supra.



CLXXVII. AD RAVENNATES. (Anno 878.) Dolet eorum antistitis morte: monet, ut electum ab eis archiepiscopum congruo prosequantur honore; Ecclesiam Ravennatem, et Deusdedit et Joannis ducum bona defendant.

Sacerdotibus et senatui populoque Ravennati fidelibus nostris.

Ravennatis antistitis, vestri videlicet Patris, obitum audientes, valde dolemus; pro quo ut oretis hortamur: solitam vero tantamque fidelitatem vestram [Col. 0813A] erga nos unitate vigere cernentes, imo gaudemus, et ut omnipotens intercessione apostolorum principum vos Patre desiderato recuperet, vestro pro velle decertabimus. Caeterum monentes hortamur, et expresse jubemus, ut jam quem unanimiter, quomodo scripsistis, elegistis, unanimiter eum electum teneatis, diligatis et vestro de more honoretis: et usquequo, Deo annuente, praesentia pontificii nostri desiderio vestro illuxerit, Ravennatem ecclesiam ab omnibus hostibus defendite, depraedationibus pro posse levate, ne ipsa ecclesia aliquam depraedationem sustineat, quoniam nos hoc inultum nunquam dimittemus, et praedatores praedatorumque receptores legali vigore modis omnibus feriemus. Porro praecipimus ut res mobiles et immobiles seseque moventes [Col. 0813B] Deusdedit et Joannis, gloriosorum ducum nostrorum consiliariorum, salvare, et in illas, quas hactenus invasas habuerunt, nullam invasionem facientes, illorum hominibus defendite: jam quia nostro utuntur servitio, nostra modis omnibus debent perfrui defensione, servatori hujus jussus, gratia corruptoris pro jussu erit nihilominus compositori [a 1Kb] .



CLXXVIII. AD JUDICES ET DUCES RAVENNATES. (Anno 878.) Jubet ut civitatem contra Lambertum viriliter defendant.

Omnibus judicibus et ducibus seu populis Ravennae commorantibus fidelibus nostris.

[Col. 0813C] Industriam seu omnium fidelitatem nosse volumus, quoniam relatu quorumdam audivimus, ut Joannes diaconus chartularius deviet, et francos Lamberti contra electionem nostram conducat: unde mittimus apostolicaque auctoritate jubemus ut omnes unanimes unaque fidelitatem stare debeatis et defendere ipsam civitatem, ita ut nullus qui vobiscum non stat, francos ibi conduci Lamberti [f. francos ibi cum duce Lamberto, etc.] intus permittat ingredi, nec ipse Lambertus ibi quoquomodo accessus habeat, nec suus homo ibi intrare possit: ita in his agite, sicut Dei et nostram gratiam habere cupitis, quoniam qui aliter fecerit, et nostram iram habebit, et mille byzanteos palatio nostro componet. Data ut [Col. 0813D] supra.



CLXXIX. AD THEODORICUM ET ISAAC EPISCOPOS. (Anno 879.) Praecipit ut excommunicent eos qui Wiperto comiti filium eripuerant, et regionem illam populabantur.

Reverendissimis et sanctissimis THEODORICO archiepiscopo, et ISAAC episcopo.

Noverit vestra religiositas quia Wipertus comes reclamans pontificio nostro retulit, quod quidam sui homines malefactores suum filium sustulerint et cum eo terram praedaverint. Quapropter dirigimus, [Col. 0814A] ut nostra apostolica auctoritate illos excommunicetis, quo relictis talibus depraedationibus ad patrem et seniorem redeant et pacifice vivant. Data ut supra.



CLXXX. AD HUGONEM COMITEM. (Anno 879.) Monet ut quosdam facinorosos puniat.

HUGONI glorioso comiti.

Referente videlicet hoc viro nomine . . . . audivimus quod vestri homines, maxime Conterius suos equos tollentes suas mansiones praedassent. Quapropter hortantes monemus ut pro apostolorum reverentia et nostro amore, quam petiit justitiam, illi facere satagatis. Ita agat in hoc vestra nobilitas ut acturam [Col. 0814B] credimus, ut et ipsi malefactores nostri excommunicentur, quia non tale nefas, ut non ulciscatur, demittere nequimus. Data ut supra.



CLXXXI. AD HUGONEM THEODERICUM ET BERNARDUM COMITES. (Anno 879.) Ut amicitiae charitatisque foedus cum Bosone ictum servent.

HUGONI, THEODERCIO et BERNADO, illustrissimis regni Francorum.

Fretus vestra ingenuissima nobilitate, atque obedientia, quam propter Deum nobis condigne debetis, dilectissimum filium nostrum Bosonem, vestrum unanimem fratrem et amicissimum, ut insolubile [Col. 0814C] vinculum charitatis, foedusque amicitiae, quod coram Deo vicissim colligastis, moneo, hortor, nulla hominum male loquentium lingua, nullo cujuslibet fraudis ingenio, vel in modico quoquomodo possit avelli: sed Domino auxiliante, dilecti filii nostri Ludovici regis animum erga eum immobilem et tranquillum semper servetis, et omnia sua salva atque pacifica conservate; quoniam pro his ab omnipotente Deo et beato Petro apostolo futurae vitae mercedem, et a nobis et ab illo fidelissimas amicitiarum recipietis sine dubio retributiones. Data ut supra.



CLXXXII. AD VULGARIUM MONACHUM. (Anno 879.) Ut Wiperto episcopo obediat, qui eum per dimissoriam acquisivit.
[Col. 0814D]

VULGARIO monacho.

Denique Trecis positi per nosmetipsos cognovimus qualiter Wipertus episcopus, devotus filius noster, te a proprio episcopo atque abbate per dimissoriam acquisivit, tua potius interveniente petitione. Quapropter convenit tibi ex die illo, et deinceps, tanquam proprio obedire, eumque ut proprium pastorem sequi non praetermittas, quia, quod non optamus, si aliter feceris, vinculum excommunicationis super te rationabiliter extendemus. Data ut supra.



CLXXXIII. AD CLERUM MEDIOLANENSEM. (Anno 879.) Praecipit ut quoties episcopus Ticinensis eos ad synodum vocaverit, accedant.
[Col. 0815A]

Omnibus sanctissimis et reverendissimis confratribus et coepiscopis, tam Mediolanensi archiepiscopo cum suis suffraganeis, quam Ravennati nihilominus cum suffraganeis suis.

Scriptum etenim est: Deus qui glorificatur in consilio sanctorum (Psal. LXXXVIII); et in evanglio: Ubi duo vel tres congregati fuerint in nomine meo, in medio eorum sum (Matth. XI); et item: Si frater fratrem adjuverit, ambo consolabuntur (Prov. XVIII). His auctoritatibus fulti, vestrae omnium sanctitati [Col. 0815B] mandamus, et apostolica auctoritate jubemus, ut quoties vos confrater et coepiscopus noster Joannes Ticinensis, et post eum sui successores, vestrosque vocaverint, pro emergentibus quaestionibus eximendis, continuo beato Petro apostolo obedientiam exhibentes, simul convenire non differatis: quatenus, Redemptoris nostri gratia discussis animositatibus, vitiisque purgatis, in tranquillitate pacis Ecclesia constituta, glorificetur Deus per Jesum Christum Dominum nostrum. Sacerdotum Levitarumque judicia, quandocunque necesse fuerit, cum praedicto episcopo, tanquam proprii episcopi decernite, ac diffinite, freti nostra omnimodis apostolica auctoritate, quia onera nostra vobiscum partiendo [Col. 0815C] reliqua tolerabilius sufferre valebimus. Optamus sanctitatem vestram in Christo bene valere. Data ut supra.



CLXXXIV. AD JOANNEM EPISCOPUM TICINENSEM. (Anno 879.) Raptores uxoris cujusdam Ragiberti excommunicari jubet.

Reverendissimo et sanctissimo confratri nostro JOANNI venerabili episcopo Ticinensi.

Denique Ragibertus quidam nomine, Judex cognomento, coram nobis veniens questus est super Gotfredum, filium Joannis comitis palatii, et Iserbertum subdiaconem, atque Heribaldum notarium, filium [Col. 0815D] Garibaldi, eo quod legaliter sibi filii sui nuptam Gausildam nomine contra canonum et legum auctoritatem, per vim et per forciam abstulerunt, calcato illo praecepto quo Dominus ait: Quod Deus conjunxit, homo non separet (Matth. XIX). Quapropter apostolica adhortatione zelum tui sacerdotii ad hortamen charitas Dei accendat, et quasi tuba exalta vocem tuam, et iniquis iniquitatem suam annuntiare non cesses, ne sanguis eorum de manibus tuis requiratur. Praedictosque transgressores omni Christiana communione privare non differas, donec legaliter emendent quod nequiter perpetrare ausi sunt. Quod si te audire neglexerint, perpetuo eos anathema esse decernimus. Data ut supra.



CLXXXV. AD OMNES FIDELES. (Anno 879.) Praecipit ne quispiam monasterio sancti Augentii quidquam detrimenti afferat.
[Col. 0816A]

Omnibus fidelibus Ecclesiae.

Sollicitudinem omnium Ecclesiarum nos habere oportet, et singulorum causas aequitatis judicio allevare; quapropter, cum de omnibus agere haec eadem convenit, praecipimus atque praesenti decreto sancimus ut de abbatia sancti Augentii, quam divae memoriae Carolus imperator fideli suo et filio Ecclesiae nostrae ante jure beneficiario tribuit, nullus de ipsis rebus aliquid injuste auferre praesumat; nec praedicto episcopo, et monachis ipsius loci aliquam in distrahendo illicite inferre molestiam. Quod si [Col. 0816B] quis abhinc agere praesumpserit, separetur a communione fidelium Ecclesiae: quod si pertinaciter perstiterit, et emendare noluerit, judicio sancti Spiritus anathematis vinculo feriatur. Data ut supra.



CLXXXVI. AD EPISCOPOS IN REGNO LUDOVICI CONSTITUTOS. (Anno 879.) Rescribit de indulgentia eorum qui contra paganos pugnantes occubuerant.

Omnibus reverendissimis et sanctissimis venerabilibus coepiscopis per totum regnum charissimi filii mei Ludovici.

Quia veneranda fraternitas vestra modesta interrogatione sciscitans quaesivit utrum hi qui pro defensione sanctae Dei Ecclesiae et pro statu Christianae [Col. 0816C] religionis ac reipublicae in bello nuper ceciderunt, aut de reliquo pro ea re casuri sunt, indulgentiam possint consequi delictorum, audenter Christi Dei nostri pietate respondemus quoniam illi qui cum pietate catholicae religionis in belli certamine cadunt, requies eos aeternae vitae suscipiet, contra paganos atque infideles strenue dimicantes, eo quod Dominus per prophetam dignatus est dicere: Peccator quacunque hora conversus fuerit, omnium iniquitatum illius non recordabor amplius (Ezech. 18), et venerabilis ille latro in una confessionis voce de cruce meruit paradisum (Luc. XXVII). Manasses quoque, impurissimus quondam rex, captus carcerique arctissimo religatus, ibi poenitentiam agens, cum perfectione [Col. 0816D] indulgentiae, etiam regni pristini, propter Domini misericordiam, quia immensa est circa genus humanum, adeptus est solium (II Par. XXXIII). Nostra praefatos mediocritate, intercessione beati Petri apostoli, cujus potestas ligandi atque solvendi est in coelo et in terra, quantum fas est, absolvimus precibusque illos Domino commendamus. Optamus fraternitatem vestram in Christo bene valere. Data ut supra.



CLXXXVII. AD WIFREDUM EPISCOPUM VENCIENSEM. (Anno 879.) Episcopum qui cum excommunicatis communicarat, missarum celebratione prohibet.

WIFREDO venerabili episcopo sanctae Venciensis Ecclesiae.

[Col. 0817A] Auctoritate Domini nostri Jesu Christi, et sancti Petri apostolorum principis, nostrique apostolatus, quia cum excommunicatis communicasti, ut litterae tuae manifestant, omni te missarum celebratione privamus, donec in nostram cum eisdem hominibus occurras praesentiam: et si, quod non optamus, amplius praesumptor exstiteris, denuntiamus te omni sacerdotio fore nudandum. Data ut supra.



CLXXXVIII. AD ODONEM EPISCOPUM BELLOVACENSEM. (Anno 879.) Decernit, impuberes, qui alium occiderant, post peractam poenitentiam ordinari posse.

ODONI venerabili episcopo Bellovacensi.

Relatu didicimus quorumdam monachorum sancti [Col. 0817B] Dionysii coenobii quod quibusdam pueris impuberi adhuc aetate inter se rixantibus, hominum illorum instigatione unus ex illis est interemptus. Quapropter mandamus ut si inculpabiles post peractam poenitentiam legitimi vigoris secundum canones reperti fuerint, gradatim ad ecclesiasticos ordines eos provehere non differas, servatis in omnibus Patrum regulis et canonum institutis. Data ut supra.



CLXXXIX. AD AIMARUM ET WIDONEM EPISCOPOS. (Anno 879.) Ut Rostagni uxorem ad se venire jubeant, illiusque adjutores, nisi resipuerint, communione privent.

AIMARO et WIDONI reverendissimis episcopis.

[Col. 0817C] Hortamur sanctitatis vestrae fraternitatem, sacerdotalemque zelum vestri vigoris apostolica auctoritate incitamus Bertildi, Rostagni illustris viri conjugi, quae, spreto Dei timore ac lege tori, fugabunda per vestras parochias incedens, multoties ab episcopis et synodo vocata, surda aure venire distulit, omnem necessitatem imponite veniendi coram nostra praesentia, ut ejus causa legaliter finem accipiat. Illiusque in tam perverso opere adjutoribus aditum atque communionem totius sanctae Ecclesiae tandiu intercludite, donec ab omni se sequestrent praedictae Bertildis consortio [a 1Kb] . Inter quos Achetium moechum, eoque consortio private, vestroque zelo percutite. Quaeso, moneo, hortor, fratres charissimi, citissime amplectendam exhibete praesentiam; iterum iterumque [Col. 0817D] jubemus, omni postposita vocatione [occasione] ad nos festinanter venite: quatenus, Christo Domino miserante, in hoc et aliis negotiis communi consilio terminum salubriter imponere valeamus. Data ut supra.



CXC. AD WALAM EPISCOPUM METENSEM. (Anno 879.) Ne cogatur sponsus uxorem ducere ab alio corruptam.

Reverendissimo et sanctissimo WALENO venerabili episcopo Metensi.

[Col. 0818A] Praesentium portitor litterarum, Alpertus nomine, lacrymabiliter coram nobis veniens questus est desponsatam suam, nomine Walatam, adhuc in parentum domo manentem adulterino concubitu a presbytero quodam praegnantem repertam. Quae confessa de crimine, libenter ab eo se vult dissociare: sed tua fraternitas pro quadam parentelae affinitate, coacte eum cogit eamdem sumere in conjugium, contra regulas Patrum atque institutionem. Quapropter, si ita est, requisitis super his legum et canonum institutis, quid de talibus praecipiant promulgate absque personarum acceptione. Data ut supra.



CXCI. AD JOANNEM EPISCOPUM TICINENSEM. (Anno 879.) Ut cum quodam, qui poenitentiam quinquennio egerat, remissius agat.
[Col. 0818B]

JOANNI venerabili episcopo Ticinensi.

Lator praesentium coram nobis veniens dicit se a praedecessore vestro Liuttefredo venerabili episcopo, quinquennio exacto jam anno, poenitentiae fuisse submissum, pro quodam, eo quod interfuit, fure a femina interempto: qua de re vestra fraternitas solerter prospiciat. Et, si ita est ut hic asserit, propter Domini misericordiam, quoniam magna est, cum eodem consultius agat, et prout ordo causae dictaverit, frenum canonici vigoris remittite. Vel si quidquam, quod non optamus, impossibile perpensum fuerit, id nostro judicio vestra fraternitas studeat lenitate spiritus [Col. 0818C] reservare. Data ut supra.



CXCII. AD AGINULFUM EPISCOPUM GABALITANUM. (Anno 879.) Ut praesentium latoribus ablata restituenda curet.

JOANNES AGINULFO venerabili episcopo Gebaldanensi.

Praesentium latores questi sunt ab hac sede plebem suam eisdem sublatam. Quapropter apostolica auctoritate tuae fraternitati praecipimus ut, inquisita rei veritate, quod justum est unicuique reddere sacerdotali sollicitudine pervestiget, et quae ipse diffinire non poteris, [referre ad nos] modis omnibus non [Col. 0818D] praetermittas.



CXCIII. AD BISUNTINENSEM ARCHIEPISCOPUM. (Anno 879.) Significat se Fulcardum ejusque conjugem ab excommunicatione absolvisse.

THEODORI o venerabili episcopo Bisuntinensi.

Notum sit sanctitati vestrae quia Fulcardum et Berelindam, uxorem ejusdem, ab excommunicationis vinculo absolvimus, donec canonica regula exacte reperiamus judicium. Unde a vobis in communionem [Col. 0819A] eos recipi mandamus. Optamus fraternitatem vestram bene valere. Data ut supra.



CXCIV. AD GAIDERIM PRINCIPEM BENEVENTANUM. (Anno 879.) Consolatur eum de damnis ab Agarenis illatis, auxilium pollicetur, seque in ejus partes venturum.

Dilecto filio GAIDERI glorioso principi Beneventanorum.

Epistolas sane a vestra dilectione transmissas cum parte gratulationis, fateor, etiam et moeroris accepi; quantoque in eis gaudens exsultavi vestram devotionem intimo mentis affectu circa obsequium sanctorum apostolorum Petri, Pauli compertam, tanto nihilominus triste pastorali sollicitudine tuli, pressuris [Col. 0819B] atque Agarenorum depraedationibus terrae vestrae auditis. Quapropter cum vase electionis compellor dicere et lacrymabiliter exclamare: Quis infirmatur, et ego non infirmor? quis scandalizatur, et ego non uror? (II Cor. XI.) Sed inter haec meminisse debemus illius qui ait: In mundo pressuram habebitis, sed confidite, quoniam ego vici mundum (Joan. XVI); et apostolus: Major est qui in nobis est, quam qui contra nos est (I Joan. IV). Quocirca, dilectissime fili, hortor, admoneo, apostolica auctoritate suadeo, interim patienter Domini misericordiam deprecando continuis obsecrationibus malorum sufferre gravamina. Quoniam nos, Christo opitulante, ad patriae vestrae liberationem pro virium facultate tantum prae caeteris mortalibus habebitis adjutorem enixius, [Col. 0819C] quantum attentius compatimur; quod rebus ipsis praesentialiter sub [f. abundat sub] redderemus, nisi in itinere penitus hoc tempore equorum pabula defecissent, quibus statim gressus movere in veniendo prohibemur. Sed Redemptoris nostri gratia duce, peracta solemnitate paschali, venire ad vestras partes accelerabimus; et una vobiscum positi, quidquid consilii, quidquid solatii atque adjutorii pro Christiani populi liberatione adinvenire poterimus, libentissime procurabimus. Optamus gloriam culminis vestri in Christo semper bene valere. Data ut supra.



CXCV. AD AJONEM EPISCOPUM. (Anno 879.) Commendat ejus erga se observantiam; certiorem eum de sua incolumitate reddit, tum consolatur de obitu fratris.
[Col. 0819D]

Reverentissimo et sanctissimo confratri nostro AJONI venerabili episcopo.

Quod veneranda fraternitas tua pro sanctarum Dei Ecclesiarum sublevatione longe ab Urbe aliquandiu nostram absentiam benigna animi compassione condoluit, viscera mentis suae repleta Christi charitate patenter ostendit, et debitam, imo mutuam dilectionem sanctis Dei apostolis per nos condigne studuit conservare, a quibus procul dubio meritorum retributionem in finem recipiet. Sospitatem quam in [Col. 0820A] nobis vestra sitibunde atque ardenter requirit fraternitas, Domino donante, eam parte corporis aliquatenus habere videmur; sed inter tot fluctus mundi tantasque undarum procellas, quae salus istius vitae potest esse saltem ad momentum tranquilla? praesertim morte vestri germani audita, vestris filiorumque charissimorum tam crebris tribulationum angustiis. Sed inter haec nos convenit toto conamine mentis ad illam patriae coelestis vitam corda sustollere, in qua pax semper inest, et vera securitas: quoniam quandiu sumus in corpore, juxta Apostolum, peregrinamur a Domino, vobis vestraeque patriae secundum officium a Deo nobis collati ministerii, pro virium impossibilitate inhianter cupimus impertiri solatium. Data ut supra.



CXCVI. AD DAFERIUM COMITEM. (Anno 879.) Consolatur Daferium, eique opem pollicetur.
[Col. 0820B]

Dilecto filio illustri nobili viro DAFERIO comiti.

Perfectionem cordis Gaideris principis, consanguinei vestri, vestramque in Deum valde gaudemus, obsecrantes ut qui coepit in vobis, operetur atque perficiat opus bonum usque in finem. Tribulationibus atque angustiis vestris in tantum compatimur, ut vestros dolores manu cogitationis in nostro corde tangamus; sed confidimus in aeterni conditoris misericordia, [Col. 0820C] quia in proximo aderit ejus auxilium, qui per prophetam admonet dicens: Invoca me in die tribulationis tuae, eripiam te, et magnificabis me (Psal. XLIX): nos etenim in tantum paratos habetis in vestrum adjutorium, ut cum opportunum tempus fuerit, pro fratribus animam ponere non recusemus. Equum quem nobilitas vestra petiit, cum vestros fines attigero, dare me vobis libenter denuntio. Data ut supra.



CXCVII. AD ROMANUM ARCHIEPISCOPUM RAVENNATEM. (Anno 879.) Praecipit ut Romam ad synodum cum suffraganeis accedat.
[Col. 0820D]

Reverendissimo et sanctissimo confratri nostro ROMANO archiepiscopo sanctae Ravennatis Ecclesiae.

Canonicis sanctorum Patrum jubentibus regulis bis per annum concilia episcoporum esse omnimodis celebranda (Nicaeni concilii cap. 5), nos ob id pro multiplicibus Ecclesiarum Dei utilitatibus et necessitatibus synodum octavo Kalendas Maias, Domino annuente, celebrare cupimus. Ideo jubemus dilectioni vestrae ut, omni mora postposita, vos cum omnibus suffraganeis vestris episcopis praedicto tempore Romam venire studeatis, quatenus eamdem synodum nobiscum aequaliter celebretis ac de communi salute consideretis. Data III Nonas Martias.



CXCVIII. PRIVILEGIUM PRO MONASTERIO PLACENTINO. (Anno 879.)
[Ex Campi, dell' Hist. eccl. di Piacenza, pag. 464.]
[Col. 0821A]

JOANNES episcopus, servus servorum Dei, dilectae filiae ANGILBERGAE, imperatrici Augustae.

Ex largitate nostri Redemptoris semper sunt annuenda ea quae ad tuitionem rerum ecclesiasticarum et piorum locorum esse noscuntur. Quapropter monasterium Caput Trebiae, quod Carolomannus rex per praecepti donationem, et perennem firmitatem monasterio tuo quod in honore sanctae Resurrectionis Placentiae construxisti, cum omnibus pertinentiis suis, pro remedio animae suae suorumque praedecessorum condonavit; petis, filia dilectissima, ut super [Col. 0821B] hoc apostolicae auctoritatis sanctionem firmemus. Ideoque justis petitionibus tuis eotenus apostolica auctoritate effectum annuimus, ut a modo et deinceps supradicti loci, si quis regum vel cujuslibet potestatis homo rotam et stabilem donationem irrumpere, aut alienare, seu quamlibet violentiam temerario ausu praesumpserit inferre, sciat se a nostra communione divelli, et anathematis vinculo innodatum cum Anania, et Sapphira, et Juda traditore portionem nihilominus habiturum. Et si haec nostra jussa obedienter observaverit, Dei omnipotentis benedictionem, et sanctorum apostolorum Petri et Pauli mereatur accipere plenissima largitate. Caeterum quod ad ecclesiasticae ordinationis rationem pertinet ac ministerium, id est chrismatis, vel cujuslibet [Col. 0821C] sacerdotalis officii, si episcopus ejus loci aliqua causa ductus, contra jus et rectitudinem quamlibet gravationem et superpositum ibidem inferre praesumpserit, cunctum inde penitus ordinationis jus et potestatem amittat, et liceat ei qui praefuerit monasterio, quemcunque voluerit, ad totius ecclesiae officii ministerium invitare.

Scriptum per manum Gregorii scriniarii sanctae Romanae Ecclesiae, in mense Martio, indictione duodecima, IV Kal. Aprilis, per manum Zachariae episcopi sanctae Ecclesiae Anagninae, et bibliothecarii sanctae sedis apostolicae, anno, Deo propitio, pontificatus domini nostri Joannis summi pontificis et universalis papae VIII septimo in mense Martio, indictione duodecima.



CXCIX. AD ROMANUM ARCHIEPISCOPUM. (Anno 879.) Ut Luponem presbyterum in Sarcennati Ecclesia episcopum ordinet.
[Col. 0821D]

Reverendissimo et sanctissimo confratri nostro ROMANO archiepiscopo sanctae Ravennatis Ecclesiae.

Relatione quorumdam comperimus quod eum quem vobis ordinandum episcopum sanctae Sarcennati Ecclesiae, Luponem videlicet venerabilem presbyterium [f. deest mandavimus], postposito nostrae voluntatis et jussionis mandato, consecrare postponatis, sed alium pro eo cupiatis nihilominus ordinare: [Col. 0822A] quod sane, si verum est, valde miramur, vos a sponsione quam nobis polliciti estis, quolibet modo vel occasione velle retrahere. Unde more paterno dilectionem vestram his nostris apostolicis monemus, hortamur atque jubemus, apicibus, ut vestrae promissionis memores, praefatum Luponem presbyterum, sicut vobis commisimus continuo ac praesentialiter jam dictae Ecclesiae antistitem ordinetis [nam si aliter feceritis, et tam cito, ipso scilicet vestrae ordinationis [a 1Kb] ] initio vos a nostrae voluntatis decreto subtrahere cognoverimus, canonicis correctionibus, velut inobedientem corripere nullatenus praetermittemus.



CC. AD ANSPERTUM ARCHIEPISCOPUM MEDIOLANENSEM. (Anno 879.) Ut Romam ad synodum celebrandam cum suffraganeis accedat, ubi de imperatoris electione agetur; jubet ne quemquam regem excipiat, antequam ipse imperatorem elegerit: nisi paruerit, eum excommunicat.
[Col. 0822B]

Reverendissimo et sanctissimo ANSPERTO archiepiscopo sanctae Mediolanensis Ecclesiae.

Quantae necessitatis assidue sustinuerimus incommoda, quantaeque perturbationis nunc usque passi sumus et quotidie patiamur adversa, fraternitatem vestram nosse luce clarius non ignoramus: pro quibus nimirum malis sedis apostolicae ab inimicis nequiter illatis, per procellas et in periculosa maris itinera ire et defensionis auxilium nos quaesisse mecum pariter scitis. Sed quia humanum praesentialiter subsidium [Col. 0822C] non reperimus, divinum ut potius quaeramus communique voto ut a Domino flagitemus, frater mi, necesse est. Propter quod fraternum sanctitatis vestrae collegium his nostris apostolicis litteris more praecessorum nostrorum vocamus, et in consortium nostrae sollicitudinis apostolica duntaxat auctoritate asciscimus; et quasi membrum capiti suo adhaerens ad Kalendas Maias hujus duodecimae indictionis ad synodum, auxiliante Domino, nobiscum celebraturos cum omnibus suffraganeis vestris episcopis Romam venire jubemus, ut superba gratia freti, ea quae necessario sunt amputanda ecclesiastico resecemus mucrone; et quae utiliter sunt statuenda, communi, Deo propitio, statuimus decreto; ne per vestram abstentiam atque desidiam regnum hoc amplius in perturbatione [Col. 0822D] persistat et fiat scandalum pejus priore. Et quia Carolomannus, corporis, sicut audivimus, incommoditate gravatus, regnum retinere jam nequit, ut de novi [f. deest electione] regis omnes pariter consideremus, vos praedicto adesse tempore valde oportet: et ideo antea nullum absque nostro consensu regem debetis recipere. Nam ipse qui a nobis est ordinandus in imperium, a nobis primum atque potissimum debet esse vocatus atque electus, quoniam et nos una cum vestra fraternitate cupimus pertractare et de hoc et quo tenore vel ordine communes causas et utilitates Ecclesiarum Dei nobis commissarum ordinemus et jure canonico statuamus: quatenus [Col. 0823A] tantorum malorum onera quae sustinemus procul abjicere, et leve jugum Christi laetis, ut condecet, possimus cervicibus ferre. Quapropter nullam in veniendo excusationem habeatis, sed alacri mente occurrere et ad jam dictam synodum venire procuretis, quam sane et canonica sanctorum Patrum regula bis in anno fieri jubet, et instantis temporis necessitas magna compellit. Nos enim paterno vos affectu diligentes pro communi utilitate vocamus, quamvis jam tertio jampridem dilectio vestra vocata ad synodum venire contempserit. Pro quo dignam debueratis correctionis sustinere censuram, cum a sede apostolica vobis semper fuisset collatum praesidium, et vos nullum in quibus oportebat studeretis praebere solatium: nunc autem, si ad eamdem synodum venire [Col. 0823B] contempseritis, scitote canonicam a nobis in vos velut inobedientes promulgari sententiam.



CCI. AD ATHANASIUM EPISCOPUM NEAPOLITANUM. (Anno 879.) Commendat ejus erga se observantiam; de suo incolumi reditu certiorem ipsum facit; hortatur ad perseverantiam, donec simul conveniat.

Reverendissimo et sanctissimo ATHANASIO episcopo Neapolitano.

Quia non solum tuis praecipue actibus, quibus devotionem sanctitatis tuae circa nos fidelissimam ostendisti existere, verum etiam nobis longe pro Ecclesiae statu manentibus quomodo eam illibatam in omnibus conservaveris, fidelium nostrorum relatione didicimus. Quamobrem dignas tuae dilectioni [Col. 0823C] referimus grates, innotescentes sane nostri praesulatus reversionem juxta desiderium tuum esse, Deo favente, prosperam atque incolumem. Ideo more apostolicae paternitatis almitatem tuam monemus, cum Apostolo dicentes: Confortare in Domino, et in potentia virtutis ejus quoniam fidelis est Deus, qui non deseret sperantes in se tentari supra quam possunt, sed faciet cum tentatione proventum, ut possitis sustinere (Ephes. VI; I Cor. X). Tua igitur reverentia in his instantis adversitatis casibus aliquatenus non frangatur; quin potius in Deo confidens roborata consistat, donec, Christo adjuvante, nos vobiscum speciali praesentia juncti simul loquamur. Quia tunc, Deo permittente, cuncta quae necessario statuenda [Col. 0823D] sunt communi eloquio atque consensu pertractata provenire credimus in salutem. Tamen nostrae voluntatis affectum per Petrum venerabilem diaconum tuum communemque fidelem tuae dilectioni innotescendum mandavimus, quoniam te quasi proprium filium diligentes in omnibus nostris volumus habere consortem. Data ut supra.



CCII. AD EUMDEM. (Anno 879.) Ejusdem argumenti ac praecedens.

Reverendissimo et sanctissimo ATHANASIO episcopo sanctae Neapolitanae Ecclesiae.

Multas gratiarum actiones atque salutes almitatis vestrae his nostris apostolicis referimus litteris, quia [Col. 0824A] nobis pro communi utilitate longe consistentibus, quasi praesentibus sinceritatem devotionis et fidei vestrae circa sanctam Romanam Ecclesiam matrem vestram, nostrumque pontificium, atque circa fideles nostros promptam in omnibus ostendere procuratis. Quamobrem nulla inimicorum versutia vel calliditas vos a bono mentis proposito in aliqua sinistrae cogitationis aut voluntatis partem inclinet; sed sicut coepistis, perficere omnimodo satagite, quia et meritum et condigna retributio vobis, Christo favente, provenit. Nam licet inimicorum nos praepediente fraudulenta nequitia, non omnia quae volebamus ex toto potuissemus perficere, nunc tamen, annuente Domino, quod ad honorem sanctae Dei Ecclesiae et istius terrae salutem vestramque defensionem pertinent, [Col. 0824B] jam coeptum habemus, credimus nos incunctanter acturos. Proinde hortamur nihilominus et monemus dilectionem vestram ut sicut hactenus, ita deinceps viriliter ac firmiter consistatis, donec speciali praesentia adjuncti simul loquamur, et pro communi salute pariter laborantes totis conatibus desudemus. Quoniam velut charissimum te filium retinere cupientes, benigne amplectimur, et tecum in omnibus congratulari feliciter cupimus, quia, ut dictum est, pro certo scias te dignam nobis compensationem esse procul dubio recepturum. Hunc vero diaconum tuum, qui pro tuo amore in nostro servitio tanto tempore fideliter mansit, sanctitati vestrae in omnibus commendamus, ut dignum a vobis recompensationis honorem percipiat. Data ut supra.



CCIII. AD EUMDEM. (Anno 879.) Ut sibi indicet locum ubi simul possint de communis patriae salute colloqui.
[Col. 0824C]

Reverentissimo et sanctissimo dilectoque confratri, et consiliario nostro ATHANASIO episcopo sanctae Neapolitanae Ecclesiae.

Scientes vos procul dubio fideles in omnibus atque devotos esse sanctae sedi apostolicae nostraeque paternitati, totis praecordiis nostris fraternitatem vestram oppido diligimus et amamus: quamobrem pro multiplicibus instantis temporis necessitatibus atque [Col. 0824D] communibus utilitatibus vobis cum speciali praesentia loqui cupimus, quatenus vestro consilio communique tractatu ea quae necessario sunt consideranda perspicaciterque tractanda salubriter, Domino annuente, ordinare statuereque possimus. Quoniam nostrae ac vestrae terrae salutem, totius videlicet populi pretioso Christi cruore redempti, pastorali duntaxat more desideramus perficere, et idcirco, ut pertinax inimicorum comprimatur audacia, vobiscum pariter cupimus convenire. Quapropter volumus ut locum etiam nostrae collocutioni, quem aptum esse cognoscetis, nostro praesulatui vestris sub celeritate significetis apicibus. Quia nos, Deo propitio, illuc sine mora properare et una vobiscum alacriter loqui non praetermittemus. Data ut supra.



CCIV. AD CAROLUM REGEM. (Anno 879.) Hortatur ut legatos mittat, et in auxilium Ecclesiae Romanae veniat.
[Col. 0825A]

CAROLO regi.

Regalis excellentiae vestrae litteras recipientes atque relegentes, ut in eo quod antea nostro praesulatui direxistis, vestro videlicet amore dilectioneque maneremus, non solum, ut jam olim retulimus, verum etiam magis ac magis nostrae voluntatis affectum ad vestrae exsultationis cumulum ampliare magnopere cupimus, atque in omnibus ceu charissimum filium vos retinere procul dubio satagemus. Tantum ut quo celerius, sicut mandastis, vestros idoneos legatos [Col. 0825B] ad nos dirigere potestis, aliquatenus non praetermittatis; cum quibus sane et exaltationem sanctae sedis apostolicae, et istius terrae salutem, vestrumque honorem profligare [f. investigare] considerareque firmissime valemus. Et ideo vestrae magnitudinis gloriam exhortamur ut praecingentes quasi vir lumbos tuos, et potentiae Dei brachio adversus inimicos potentissime roborati, jam ipsi venire non dubitetis; quoniam si tantae calamitatis pressuram, quam sancta Romana mater vestra Ecclesia et ipsius terra quotidie ab inimicis patitur, cognovissetis, nobiscum utique pariter doleretis. Quapropter, fili charissime, antequam inimicorum insidiae plus accrescentes praevaleant, nostram devotionem atque consilium pio intuitu attendere nullo modo desinatis, sed more parentum [Col. 0825C] vestrorum ea quae necessaria sunt nobis, instantissime peragatis, quia nostri apostolatus ulnis extentis alacriter amplecti regalem praesentiam vestram desideramus. Tertio Nonas Aprilis, indict. XII.



CCV. AD WIBERTUM EPISCOPUM. (Anno 879.) Arguit eum quod bis vocatus ad se venire neglexerit; praecipit ut veniat objectis responsurus.

Reverendissimo et sanctissimo WIBERTO venerabili episcopo.

Jam enim sanctitati tuae bis misimus ut ad nos venires, sed ignoramus qua temeritate non obedias; iterumque mittimus ut, omnibus tuis posthabitis seriis, ad nos praesentialiter acceleres, quoniam multi supra te reclamant, maxime hic senex qui ob [Col. 0825D] hoc jam Romam venit pro suo monasterio. Caeterum sapias, si venire distuleris, te excommunicandum, si perseveraris in tua [f. deest obstinatione] etiam a communione alienandum. Data ut supra.



CCVI. AD BERENGARIUM COMITEM. (Anno 879.) Declarat suam in eum benevolentiam, commendat ejus erga Romanam Ecclesiam observantiam; rogat ut Stephanum episcopum in tuendis Ecclesiae suae juribus adjuvet.

Dilecto filio BERENGARIO glorioso comiti.

[Col. 0826A] Quia praecessores nostros, sacros videlicet pontifices, imitantes, qui gloriosos progenitores vestros dignis semper honoribus glorificaverunt, vos quasi dilectum et spiritalem filium paterno cupimus affectu diligere et gloriosum in omnibus retinere. Nam sicut per Demeum eximium ducem et fidelem nostrum nobis intimando mandastis, quod erga sanctam sedem apostolicam et nostram paternitatem vos in omnibus devoti et obedientes esse deberetis, omnemque nostram voluntatem quasi filius charissimus adimpleretis, multum fuimus gavisi: sed quia iterum per Petrum venerabilem episcopum et Joannem insignem ducem vobis mandavimus, ut adjutores fuissetis Stephano venerabili episcopo, quem nos in Comiaclo praeordinavimus, quatenus vestro auxilio [Col. 0826B] adjutus Ecclesiae suae jura et possessiones atque ipsius curam ducatus retineret securus, et vestro minime audivimus adjutum esse auxilio, valde miramur. Quapropter rogamus nobilitatem tuam ut tale jam dicto episcopo nostro adjutorium faciatis, per quod suam Ecclesiam et ministerium sibi commissum securiter retinere atque disponere valeat. Et si forte, quod non credimus, vestra est circa nos voluntas mutata, ut audire nos de hoc non cupiatis petimus, ut pro amore Dei et nostro omnes vestros homines prohibeatis aliquam ibi nostris contrarietatem facere, ut absque illorum impedimento nobis illos liceat secundum nostram possibilitatem castigare, veluti rebelles et inobedientes nostrae apostolicae jussioni ne censum, quem his annis transactis duobus exinde [Col. 0826C] perdidimus, et istius anni perdamus. Data ut supra.



CCVII. AD PANDENULFUM COMITEM. (Anno 879.) Rogat ut legatis imperatoris per ejus regionem transituris auxilium praestet; condolet de paganorum in eum incursione: excusat se, cur ad eum non eat: hortatur ut sit animo forti, promittitque subsidium.

Dilecto viro PANDENULFO glorioso comiti [a 1Kb] .

Multiplices nobilitati vestrae his nostri praesulatus apicibus gratias agimus, qui vestram devotionem atque dilectionem, quam nostrae voluntatis praeceptis parendo alacriter ostendistis, in omnibus sinceram [Col. 0826D] et obedientem fore incunctanter agnoscimus, cum praesentem hunc Graecum imperialis bajuli hominem nostris direxistis obtutibus praesentandum incolumem. Sed quia imperiales missi, ceu in ipsius bajuli reperimus litteris, per vos transituri sunt, quatenus ad nostram apostolicam praesentiam veniant, petimus nobilitatem vestram ut pro nostro amore et ipsos vestros auxilio munitos prospero, annuente Domino, nobis itinere dirigatis. Quod autem multiplici paganorum incursione vos gravatos asseritis condolemus, maxime quia vestri concives circumquaque positi cum eisdem perditionis filiis foedus [Col. 0827A] inire procurant: quamobrem nostram his vestris in partibus necessario praesentiam praestolamini adfuturam. Nos vero, sicut jampridem mandavimus, pro communi duntaxat utilitate atque salute omni annixu venire magnopere cupimus, quamvis et de assidua corporis incommoditate et de peracto jam Franciae itinere adhuc maneamus defessi. Nunc igitur ante praedictorum imperialium missorum adventum illuc properare nequimus; cum vero eorum legationem nobis delatam congruis, Deo propitio, responsionibus utentes audierimus, tunc quid utilius agendum sit pro viribus agere omnino curabimus. Vos tamen in Domino confidentes animo estote constanti, qui non deserit confidentes in se, ut inter caeteros vestros proximos atque vicinos efficaciores ac potiores [Col. 0827B] in omnibus appareatis, quoniam nostro apostolico vos praesidio, prout opportunum fuerit, quasi charissimos filios adjuvabimus. Data ut supra.



CCVIII. AD ARCHIEPISCOPOS, EORUMQUE SUFFRAGANEOS. (Anno 879.) Ne Bicbertinum ante causae discussionem excommunicent.

Reverendissimis et sanctissimis confratribus nostris, AURELIANO et OTTERAMNO, necnon et THEODORICO, et universis coepiscopis vestris.

Omnium vestrum sanctitati notum esse volumus venisse Bicbertinum, deferentem imperatoris praeceptum et commutationis chartulam de rebus quas charius cum Amulo archiepiscopo dudum celebraverunt. [Col. 0827C] Insuper nostro apostolatui intimavit ut eum sine ratione discussa excommunicare vultis. Quapropter apostolica auctoritate jubemus ut nemo vestrum eum excommunicet, antequam ad legis examen proveniat. Scitote, quemadmodum in centesimo capitulo Africani concilii legitur, similiter in secundo novellarum Justiniani libro, ut nemo episcopus aut presbyter aliquem excommunicet antequam causa probetur. Qui excommunicatus majorem sacerdotem adeat, et ille qui injuste excommunicavit, ab ipso juste patiatur. Et nemo vestrum, aut quilibet laicorum praefati, res ante legis sanctionem invadere audeat. Nam, quod non credimus, si quis contra hanc nostram apostolicam auctoritatem ire tentaverit, sciat se anathematis vinculo innodatum. Data ut [Col. 0827D] supra.



CCIX. AD BOSONEM COMITEM. (Anno 879.) De incolumi ejus prosperitate gratulatur: se tum eum, tum Angelbergam imperatricem charos habere ostendit; rogat ut Adelberto et illius conjugi Rotildae bona quae in provincia possederant, retinere permittat.

Dilecto filio BOSONI glorioso principi.

Quia litteris nobilitatis vestrae relectis, vos incolumes cum optata prosperitate vigere didicimus, plurimum sumus laeti effecti; nam vestrae dilectionis amore apostolica semper cupimus benignitate manere [Col. 0828A] devoti, et ea quae vobis utilia vel proficua esse vientur, alacri duntaxat mente perficere, nec pro aliquo homine vestram nobis dilectam amicitiam relinquamus, sed pio potius intuitu in omnibus conservare illaesam. De parte autem spiritualis filiae nostrae Angelbergae imperatricis, charissimae matris vestrae, pro certo scitote quoniam paterno eam affectu semper dileximus, et quandiu, auxiliante Domino, vixerimus, diligere nostroque apostolico subsidio adjuvare tuerique magnopere desideramus, necnon et quasi charissimam et spiritalem filiam gloriosius retinere. Porro de vestrae voluntatis actione, quam dicitis exhibere, nos sine dubio in vestra amicitia constantes habebitis. De parte quoque Adelberti gloriosi marchionis, seu Rutildae [Col. 0828B] comitissae conjugis ejus, cognoscat nobilitas vestra quod vobis in omnibus fideles et devotos amicos eos esse cognoscimus; ideo rogamus ut eorum comitata in provincia posita, sicut jam tempore longo tenuerunt, ita deinceps pro nostro amore securiter habeant. Optamus gloriam vestram nunc et semper in Christo manere perpetuam. Data ut supra.



CCX. AD LIUDTEFRIDUM COMITEM, EJUSDEM CONJUGEM. (Anno 879.) Excommunicat eos, quia monialem monasterio rapuerant.

LIUDTEFRIDO comiti et conjugi suae.

Quia contra divina et legum praecepta temerarie agere non erubuistis, ita ut, calcato Dei timore, [Col. 0828C] Garelindam sacro velamine tectam, et in monasterio Angelbergae dilectae filiae nostrae imperatricis Augustae sub professione regulari diutissime conversatam, quod Placentiae situm est, abstrahere fraudulentissima suasione ausi fueritis; tandiu te tuamque conjugem auctoritate sancti Spiritus Domini nostri a corpore et sanguine Domini nostri Jesu Christi separamus, et a consortio Christianitatis, donec praedictam feminam Garelindam, loco unde degannastis, restituatis. Quod si hoc neglexeritis, anathematis vos vinculis innodamus. Data ut supra.



CCXI. AD GREGORIUM PRIMICERIUM. (Anno 879.) Commendat ejus studium erga Ecclesiam et imperatores; significat se ad Constantinopolitanae Ecclesiae perturbationes sedandas paratum esse: ostendit imperatoris legatos honorifice se excepturum, quos etiam a comite Capuano recipi et ad se mitti jam antea mandarat.
[Col. 0828D]

Dilecto viro GREGORIO glorioso primicerio, et imperiali bajulo.

Litteris tuis, quas nobis per Stephanum candidatum fidelem tuum direxisti, relectis, devotionis tuae sinceritatem et fidem, quam circa Ecclesiam Dei et gloriosissimos imperatores habes Augustos, enucleatius agnoscentes, plurimum collaudamus. Et ideo sacris orationibus nostris, sicut supplici voto postulasti, Domino commendare ut et a visibilibus et invisibilibus securus, ac victor existas, omnino [Col. 0829A] studemus. Et quia magno imperatori tuo Ecclesiam Dei pacificari volenti, nos ut favere debeamus hortaris, id juxta nostri officii magisterium prompta duntaxat agere voluntate divinitus adjuti curamus; quoniam, dicente Apostolo, Ecclesiarum Dei omnium nobis sollicitudo incumbit. Quapropter more praedecessorum nostrorum pontificum, Constantinopolitanam Ecclesiam multiplicibus scandalis nunc perturbatam, prout justum est atque possibile, sedare volumus, et pacem perpetuam stabilire. Praeterea legati imperiales, quos ad nostra apostolica fastigia dicis esse directos, si venerint, competenti a nobis recipientur honore, et Augustalem per eos nobis delatam legationem clementer recipiemus; atque ipsius legationis textum et ordinem cognoscentes, [Col. 0829B] una cum sedis apostolicae nobis commissae assensu, quantum fas est, pro Ecclesiae Dei pace imperiali voluntati favere omnino studebimus. Pro quibus etiam missis Pandenulfo Capuano comiti scripsimus ut eos venientes recipiat, et pro nostro amore prospero nobis itinere, Domino annuente, dirigere studeat. Nunc ergo iidem missi praesentialiter Romam venire procurent, quia nos aliis causis impediti, istas in partes modo, sicut dispositum habuimus, properare non possumus. Data ut supra.



CCXII. (Anno 879.) Excommunicatio Ansperti quia ad synodum vocatus venire contempserat.

Anspertum Mediolanensem archiepiscopum, quem [Col. 0829C] Papiae existentes et postmodum ad synodum Romae pro multis Ecclesiarum Dei necessitatibus collectam vocavimus, nec per se occurrere nec excusationem suam secundum sacros canones in tractoria scripta nobis et sancto concilio, causa temeritatis et inobedientiae, dirigere nolentem, virtute sancti Spiritus et principum apostolorum Petri ac Pauli, nostraque auctoritate, cum consensu sanctae synodi, corpore et sanguine Domini nostri Jesu Christi privamus, quousque suam nobis praesentiam exhibere procuret. Data ut supra.



CCXIII. AD THEODOSIUM PATRIARCHAM HIEROSOLYMITANUM. (Anno 879.) Excusat tardum legatorum ejus reditum, per quos quaedam munera ad eum mittit, rogans ut pro se assidue Deum deprecetur.
[Col. 0829D]

Reverendissimo et sanctissimo confratri nostro THEODOSIO patriarchae sanctae Hierosolymitanae Ecclesiae.

Notum esse volumus sanctitati vestrae quia praesentes monachi vestri, Theodosius videlicet, David et Saba, venientes Romam ad limina sanctorum apostolorum Petri et Pauli, demorati sunt ibi eo quod nos pro nostrae Ecclesiae causis et utilitatibus Franciam perrexeramus. At ubi, Deo volente, reversi sumus incolumes, eis ad vestram paternitatem revertendi licentiam dedimus, per quos nimirum, causa charitatis, aliquam licet modicam beati Petri [Col. 0830A] apostoli benedictionem fraternitati vestrae mandavimus. Quam petimus ut pro Dei et ipsius apostolorum principis amore nostraque dilectione benigne recipiatis, quoniam nimia paganorum oppressione gravati, plura, ut volebamus, dirigere non potuimus. Rogamus praeterea sanctam vestram in Domino charitatem ut in sanctis orationibus vestris nostri semper memores existentes, pro nobis preces Jesu Christo Domino nostro quotidie fundere alacri animo dignemini, carissime frater. Data VI Nonas Maii.



CCXIV. AD CAROLOMANNUM REGEM. (Anno 879.) Ut in Vercellensi Ecclesia Gospertus Diaconus constituatur episcopus.

[Col. 0830B] Dilecto et spiritali filio CAROLOMANNO glorioso regi.

Multorum relatione didicimus quod Ecclesia Vercellensis nunc valde turbata et quotidianis commota scandalis consistat, dum in duas partes populus pro episcopi electione divisus, alii unum, alii vero alterum eligere habereque contendant et cupiant, electumque enormiter defendere uterque procuret. Sed quia juxta nostri ministerii apostolicum officium et sollicitudinem omnium Ecclesiarum Dei, nobis in ipso apostolorum principe commissam, juxta canonicam etiam sanctorum Patrum regulam dicentem: Si divisio clericorum vel populi exstiterit, et de futuri electione pontificis contentio fuerit oborta, nullum ex his duobus in throno episcopali esse aliquatenus consecrandum, sed alterius electionem fieri [Col. 0830C] debere sacerdotis Ecclesiae proprio destitutae rectore, et ob id perturbatae, jura pacis ferentes subvenire debemus. Regiam excellentiam vestram rogamus ut pro amore Dei et S. Petri, ac nostrae paternitatis dilectione, ipsum Vercellensem episcopatum huic nobilissimo viro, Gosperto videlicet venerabili diacono, vobis bene cognito communique fideli nostro ac vestro, quem pro ecclesiasticis utilitatibus in servitium vestrum direximus, placido de praesentia modo tribuatis. Quoniam vere cognoscimus hunc in omnibus tam civilibus quam etiam ecclesiasticis causis strenuum atque utilissimum fore, nobisque non mediocriter fidelissimum. Quapropter ac vestrae praesentis et futurae gloriae augmentum hoc vos nobis concedere petimus, hanc primam nostri pontificii [Col. 0830D] justam petitionem vestra regalis alacriter perficiat magnitudo; ut et nos vestram libenti possimus animo perficere voluntatem, charissime fili, quoniam sic verae dilectionis unanimitate pioque amoris affectu videbimur manere conjuncti, si nos ea quae cupitis apostolica duntaxat perfecerimus auctoritate, et vos item vestro regali jure nostri desiderii preces audire cum jucunditate procul dubio studueritis. Talem namque progenitores vestros, invictissimos imperatores Augustos, circa decessores nostros, sanctos videlicet Romanae sedis antistites, habuisse dilectionem recelimus, ut quidquid ab alterutra parte petebatur, omni postposita occasione mox efficaciter compleretur. Ita vero et nostra nunc pontificalis a [Col. 0831A] Deo conservata majestas et vestra regia magnitudo sibimet debent placide favere vicissim. Data ut supra.



CCXV. AD CAROLUM REGEM. (Anno 879.) Hortatur ut quamprimum contra infideles et Ecclesiae oppressores auxilio veniat.

Dilecto ac spiritali filio CAROLO glorioso regi.

Miramur quia vos saepius exhortantes ut ad exaltationem sanctae Dei Ecclesiae vestrumque honorem et totius terrae nostrae defensionem venires vocavimus, et hactenus distulisti. Credere namque nobis potestis quod nimia undique tam paganorum quam malorum Christianorum persecutione gravati, undique [Col. 0831B] concussi, talia quae jam a longo tempore patimur sufferre nequimus: et ideo iterum admonemus ut toto conamine, sicut vobis mandavimus, procul dubio attendatis. Nam pro certo scire debetis quoniam pro nullius hominis lucro, vel blandimento, sive terrore, a vestro nos consortio et vestrae amicitiae foedere separabimus; idcirco tantum viriliter agere ea quae nobis ac vobis proficua sunt, nullatenus dubitetis. Sed praestolando vestrum adventum, diuque tardantem putavimus, ne forte Carolomanni gloriosi regis, germani vestri praedicti, aliquo impedimento jam venire nequissetis: unde illi nostram apostolicam direximus epistolam, admonentes quia si hoc regnum amplius taliter occupatum ac inordinatum et sine defensione tenuerit, animae suae detrimentum [Col. 0831C] omnimodis fiet; nullumque vobis pro Ecclesiae Dei defensione venientibus impedimentum aliquot facere praesumat. Quapropter quod agendum est vestra regalis excellentia agere nullo modo desinat; nam si per vos sancta Romana Ecclesia fuerit exaltata atque defensa, vester honor et gloria hic, et in futuro sine dubio coram Domino multiplicata manebit. Data ut supra.



CCXVI. AD WIBBODUM EPISCOPUM. (Anno 879.) Ut una cum legatis quos ad Carolomannum mittit, eat, vel aliquem vice sua mittat; arguit, quod bona Angelbergae diripi non prohibuerit: hortatur ut ea recuperanda curet.

[Col. 0831D] WIBBODO episcopo.

Quoniam prae omnibus qui in his videntur consistere partibus, Deo dilectis sacerdotibus, te utpote charissimum filium et fratrem unanimem specialius diligimus, et pro tanta tuae sinceritatis devotione quam circa nos et sedem apostolicam habere dignosceris, toto mentis affectu amplectimur, et idcirco reverentiam tuam pie nobis amore conjunctam cupimus apostolica semper benignitate fovere, auctoritate fulcire. Nunc igitur dilectioni tuae notum esse volumus quia pro tot et tantis calamitatibus, quas, sicut ipse bene cognoscis, assidue patimur, hos praesentes missos nostros direximus, per te quasi per quoddam ostium intraturos spirituali filio nostro [Col. 0832A] Carolomanno glorioso regi, cum quibus sane, aut ipse in servitium sancti Petri alacri mente ire, omnemque nostrae voluntatis causam et necessitatem apud eumdem regem perficere studeatis, aut fidelissimum et idoneum a latere tuo virum dirigas qui vicem tuam in omnibus sagaciter possit explere. Nam tuo consilio et adjutorio . . . eosdem legatos nostros munias hortamur, quatenus sedis apostolicae legationem, prout dignum est, et instantis temporis necessitas exigit, Deo propicio, perficere possint. Et quia eos sine tarditate ire ac reverti praecipimus, ne ultra tres dies illos penes te retinere procures; sed habito mox consilio quatenus salvi et securi ad jam dictum regem proficiscantur, aut nullatenus demorentur. Quod si fortasse ad Carolomannum pro ejus corporea [Col. 0832B] infirmitate ire non posse contigerit, ad Carolum regem ipsius germanum eos quocunque modo proficisci facito. Praeterea, veridico multorum relatu longe lateque resonante didicimus quod res et possessiones dilectae ac spiritualis filiae nostrae et sancti Petri commendatae Angelbergae imperatricis sint a quibusdam malefactoribus omnimodis depraedatae, non solum quae foris exstitere in agris et villis, sed etiam quae intus per venerabilia et non violanda loca sanctorum monasteriorum repositae fuerant: pro quo scilicet tam immani scelere nefandoque piaculo sanctimoniam tuam merito redarguimus. Quoniam sacerdotii tui officium est male agentes auctoritate divina corrigere, verbisque salubribus cohibere, ne tacendo tales, proh dolor! imitari potius [Col. 0832C] quam prohibere videaris. Est enim ex hoc pessima fama universum discurrens per orbem, quod dominam quondam et imperatricem vestram, cui vestram fidem per jusjurandum dedistis, male tractatis, cui pristinum honorem dignamque reverentiam semper exhibere debueratis. Nunc itaque pro amore sancti Petri, sub cujus speciali defensione consistit, eam adjuvare non praetermittas, quousque sua omnia quae injuste perdidit, [f. deest recuperare] possit. Data ut supra.



CCXVII. AD MICHAELEM REGEM BULGARORUM. (Anno 879.) Hortatur ut ad obedientiam Romanae Ecclesiae, a quo seductus recesserat, cum sua gente revertatur.

[Col. 0832D] Dilecto filio MICHAELI regi Bulgarorum.

Quia vos omnipotens Deus dono gratuitae misericordiae suae gentemque vestram ad cognitionem sui nominis vocare dignatus est, meminisse debebatis hoc quod Dominus beato Petro apostolo dixit: Tu es Petrus, et super hanc petram aedificabo Ecclesiam meam (Matth. XVI); cui vos in primordio christianitatis vestrae ad regendum commisistis ejusque successoribus ad obediendum. Sed nescio qua ratione ab ejus magisterio calliditate quorumdam estis abducti, ita ut cum Apostolo dicamus: Quis vos fascinavit ei non obedire, cui dudum colla submisistis (Gal. III)? aut illis credidistis, ut pace Graecorum loquamur, qui quotidie novis et variis disciplinis atque dogmatibus [Col. 0833A] confunduntur? Sed quaeso, fili charissime, ad sanctae matris vestrae Romanae Ecclesiae sinum, quae caput est, instituente Deo, omnium Ecclesiarum in toto orbe diffusarum, relictis superfluitatibus et seductionum scandalis, vos gentemque vestram amore mentis sine mora reducite. Quia in tantum vos affectione paterna diligimus, ut in visceribus Christi Jesu esse cupiamus. Et ecce parati sumus, ut vos lucrifaciamus, et quidquid legatorum nostrorum offuscatione nuper offensum est, ad purum corrigere et omnia maturissime redintegrando curare; et si contigerit, non solum compati et condolere vobiscum, sed etiam pro salute animarum vestrarum mori non recusabimus, dicente Joanne apostolo: Quoniam Deus pro nobis animam suam posuit, et nos [Col. 0833B] debemus pro fratribus animam ponere (I Joan. III). Vestrae tamen dilectioni convenit monitis paternis benigno amore semper praebere assensum, et admonitionibus nostris accommodare auditum, quia ille cui a Domino claves regni coelorum ligandi atque solvendi collatae sunt, quotidie et indesinenter expandit brachia, et vos revertentes ad se gratulanter exspectat; quatenus vos aeterno pastori reddat compotes aeternae beatitudinis, a quo accepit ministerio sui apostolatus animas vestras redimere. Data ut supra.



CCXVIII. AD CONSILIARIOS MICHAELIS REGIS BULGARORUM. (Anno 879.) Ejusdem argumenti.

[Col. 0833C] PETRO, CERBULAE et SUNDICAE, caeterisque optimatibus consiliariis dilecti filii nostri Michaelis regis Bulgarorum.

Denique moneo vestram omnium dilectionem ut continuis adhortationibus atque suggestionibus dilecto filio nostro Michaeli glorioso regi seniori vestro annuntietis, vosque cum eo ad sinum sanctae Romanae Ecclesiae, quae vos aeternae beatitudinis cupit esse participes, redeat ac redeatis; ne diutius quorumdam perversi dogmatis suasionibus perniciem ac detrimentum, quod absit, animae vestrae patiamini, quoniam nos in tantum amorem super vos ducimur, ut quidquid juste et secundum Deum petieritis, a nobis impetrare valeatis, vestrisque petitionibus irrefragabiliter velimus effectum annuere. Hoc iterum iterumque [Col. 0833D] monemus, et in verbo Christi edicimus, ut redire ad nos omnino festinetis; quia, sicut nos peccare timemus, si vos ad sinum sanctae matris vestrae non deducimus, ita vos in Deum peccabitis, si nostram vocem audire omittatis. Data ut supra.



CCXIX. AD SEDESCLAVUM COMITEM. (Anno 879.) Praecipit ut legato quem ad regem Bulgarorum mittit, iter tutum praebeat ac necessaria suppeditet.

Dilecto filio SEDESCLAVO glorioso comiti Sclavorum [a 1Kb] .

[Col. 0834A] Quia fama tuae dilectionis atque bonitatis et religionis in Deum ad nos usque pervenit, confidenter gloriae tuae praecipimus atque mandamus ut pro amore sanctorum apostolorum Petri ac Pauli protectorum vestrorum praesentem legatum, quem ad gentem Bulgarorum dirigimus [b 1Kb] , salvum atque incolumem venire faciatis usque ad dilectum filium nostrum Michaelem gloriosum regem eorum, et quaecunque ei sunt necessaria ad victum et vestimentum, illi pro Dei amore administrate, quia Dominus dicit in Evangelio: Quandiu fecistis uni de minoribus istis, mihi fecistis (Matth. XXV); et apostolus: Hospitales invicem sine murmuratione (I Petr. IV). Quia per hanc latuerunt quidam, angelis hospitio susceptis (Heb. XIII). Agat, fili charissime, de hoc tua dilectio, [Col. 0834B] ut aeternae vitae praemia percipere valeat. Data ut supra.



CCXX. AD GREGORIUM PRIMICERIUM. (Anno 879.) Rogat ut legatos Constantinopolitanos ad se mittat; pollicetur, cum Francorum rex Romam venerit, se ad eum auxilio iturum.

Dilecto filio GREGORIO primicerio ac bajulo imperiali.

Religionem tuae charitatis in Christo et in ejus Ecclesia collaudamus, et ut magis ac magis in bono opere proficias exhortamur. Legatos ab urbe Constantinopolitana ad nos directos per Beneventum, deinde per Capuam dirige, quoniam jam habemus [Col. 0834C] praeordinatum qualiter, Deo volente, ad nos salvi atque illaesi perveniant. De nostro ad vos adventu, quod tua, fili charissime, dilectio perscrutatur, pro certo deliberatum habuimus; sed rex Francorum ad nos properans suppliciter deposcit ut ab Urbe non discedamus quoquam donec ipse perveniat. Qui cum, Domino protegente, venerit, cum valida manu, prout temporum dictat necessitas, illuc omni mora postposita, studebimus omnimodis properare, pro totius sanctae Dei Ecclesiae et omnium Christianorum salvatione. Data VI die Maii, indictione XII.



CCXXI. AD WIBBODUM EPISCOPUM. (Anno 879.) Ut apud Carolomannum, vel Carolum ejus fratrem, de Ecclesia Dei a paganorum infestationibus defendenda agat; et si archicapellanus Caroli Romam venerit, ipse quoque veniat; sin minus, eorum regum voluntatem sibi litteris aperiat.
[Col. 0834D]

Reverendissimo WIBBODO episcopo, et dilecto consiliario nostro.

Cum assidue vos quasi charissimum filium in nostro cupiamus habere obsequio, placeret nunc nobis pro instantis temporis multiplicibus causis vestro sagaci consilio frui; sed quia industriam vestram ea quae ad honorem sanctae Dei Ecclesiae ac nostrum pertinent, semper ubique agere fideli devotione [Col. 0835A] velle procul dubio credimus, nunc ad nostram apostolicam venire praesentiam non gravamus. Quapropter vestrae innotescimus dilectioni quoniam assidua et supra modum gravi paganorum infestatione gravati, cujuslibet regis jam cupissemus habere solatium. Unde si Carolomannum posse incunctanter agnoscitis, apud illum; sin autem, apud germanum et aequivocum ejus, Carolum videlicet gloriosum regem, causas et utilitates sanctae sedis apostolicae prudenti duntaxat consilio agere et, Deo auxiliante, ad perfectum deducere satagatis, quatenus pristinum ejus honorem atque vigorem ipsius regia majestas, more videlicet parentum suorum, conservet in omnibus. Praeterea si talis archicapellanus jam fati Caroli regis, sicut nobis mandastis, venerit, ad nostraque [Col. 0835B] apostolica vestigia missus properare quaesierit volumus ut cum eo ad nos pariter veniatis; ut communi tractatu quid pro Ecclesiae Dei exaltatione agendum sit, pariter consideremus. Sin autem ipse Romam non venerit, eo diligenter inquisito, causas et voluntates atque devotiones vel Carolomanni, vel ipsius germani jam dicti regis nobis litteris vestris sub omni certitudine praesentialiter innotescatis, ut quid prospere agendum sit luce clarius agnoscamus. Hujus quoque textum epistolae, ut nullus agnoscat, cum legeritis, statim igne comburite. Data ut supra.



CCXXII. AD BOSONEM COMITEM. (Anno 879.) Scribit se tacitum tenere quod secreto ex ipso audierat, et auxilium, quod promiserat, ab eo omnino exspectare; praeterea se bene valere.
[Col. 0835C]

Secretum quod, Deo auxiliante, vobiscum Trecis existentes habuimus, immutilatum ac fixum nostro apostolico pectore, quasi quoddam thesaurum reconditum procul dubio retinemus, et totis, vita comite, nisibus illud, quantum in nobis est, alacriter optamus perficere. Quapropter si excellentiae vestrae libet, jam hoc ipsum ad effectum debetis perducere. Quia juxta sanctum Apostolum admonentem: Ecce nunc tempus acceptabile, ecce nunc dies salutis (II [Col. 0835D] Cor. VII), quibus favente Domino, vestra potestis efficaciter desideria explere. Nos enim sponsionem vestram nimium praestolantes, sed usque adhuc minime contemplantes, tristes existimus, eo quod assiduas et supra modum graves paganorum infestationes omnimodis patiamur; et idcirco pro instanti necessitate alio dirigere auxiliumque opportunum praetermisimus quaerere. Unde, si placet agere, quod agendum est agite; sin autem, nobis remandare sine mora satagite. Quia vero de salute nostra solliciti gaudetis, vestrae innotescimus magnitudini, quia et prosperum, Christo duce, revertendo iter habuimus, et nunc corporea sanitate bene valemus. Data ut supra.



CCXXIII. AD ANSPERTUM ARCHIEPISCOPUM MEDIOLANENSEM. (Anno 879.) Arguit eum quod tertio vocatus ad concilium non venerit; praecipit ut ad synodum celebrandam cum suis episcopis accedat, et cum Francorum regibus, qui in Italiam fuerant ingressi, placitum non faciat: aliter excommunicationem minatur.
[Col. 0836A]

Reverendissimo et sanctissimo ANSPERTO archiepiscopo Mediolanensi.

Multae inobedientiae atque perniciosae temeritatis procul dubio reperiris obnoxius, cum nobis pro Ecclesiarum Dei omnium juxta Apostolum commissa sollicitudine populique salute in hoc periculoso tempore, necessitate scilicet nimia cogente, strenue decertantibus, [Col. 0836B] nullum, ut oportebat praebere assensum nullumque, veluti capiti tuo compatiendo, studuisti conferre solatium. Missis etiam apostolatus nostri secundo ac tertio per fratres et coepiscopos nostros litteris, in consortium sollicitudinis nostrae te more praecessorum nostrorum, utpote idoneum comministrum, primum quidem in Gallia et postmodum Papiae consistentes canonice vocavimus, sed minime occurrere voluisti. Regulari etiam et nostra apostolica vocatione jussimus ut Romam pro tam multiplicibus necessitatibus in commune pertractandis ac synodice deliberandis negotiis, venire absque quolibet obtentu satageres; sed neque secundum canonicam sanctionem excusationem tuam in tractoria scriptam nobis et sanctae synodo peridoneum a latere [Col. 0836C] tuo ministrum dirigere, neque ipse potius venire, improvida duntaxat mente curasti, ut una nobiscum, qui vestrum omnium onera portamus, juxta praeceptum Apostoli, ea portare omni annixu studeres. Pro quibus videlicet tot evidentissimis culpis et temerariis praesumptionibus a te peractis, una cum veneranda synodo ante sacratissimum beati Petri apostolorum principis corpus habita, secundum immutilatam Africani concilii regulam (Conc. Afric. cap. 42, Carthaginense V, c. 10), te ad concilium nostrum non occurrentem, neque excusationem tuam in tractoria subscribentem, neque justam rationem impedimenti tui apud nos omnium vestrum primatem reddere curantem, omni prorsus ecclesiastica communione, sancti Spiritus auctoritate, [Col. 0836D] privavimus, quousque tuam specialem praesentiam nobis et sedi apostolicae exhibere curaveris. Nunc itaque, quoniam constanter tenentes justitiam, benigne debemus semper praebere clementiam, his iterum nostris apostolicis litteris dilectioni tuae praecipimus, ut quia ad praefatam synodum non venisti, ad eam quam rursus, juxta canonis apostolici capitulum tricesimum quartum, erimus quarto Idus Octobris, auxiliante Domino, celebraturi, omni postposita occasione, cum suffraganeis episcopis tuis devotus occurras. Vel si aliqua evidenti necessitate te non posse venire claruerit, eximios a latere tuo dirigas viros, qui tunc nobis et sancto concilio idonee faciendo, et causam tuae impossibilitatis veraciter [Col. 0837A] intiment, et ea quae pro Ecclesiarum Dei utilitate peragenda sunt, nobiscum sagaciter valeant deliberare. Nam si et hanc quartam nostrae apostolicae auctoritatis vocationem parvipendens, ad jam denuntiatam synodum ipse venire vel tuos mittere contempseris, scias pro certo quoniam majori te judicii ecclesiastici vinculo velut inobedientem incunctanter ligabimus. Praeterea hoc etiam tibi tuisque suffraganeis omnibus admonitione nostra denuntiamus atque praecipimus, ut cum eo qui de regibus Francorum, Deo favente, Italiam fuerit ingressus, nullum absque nostro consensu et unanimitate placitum facere praesumatis; apostolorum canone capituli tricesimi quinti ita jubente atque dicente: Episcopos gentium singularum scire convenit quis inter eos [Col. 0837B] primus habeatur, et quem velut caput existiment, et nihil amplius praeter ejus conscientiam gerant quam illa sola singuli quae parochiae propriae et villis quae sub ea sunt, competunt, sed nec ille praeter omnium conscientiam faciat, aliquid; sic enim unanimitas erit et glorificabitur Deus per Christum in Spiritu sancto. Propter quod et nos vestro communi tractatu atque consensu, ea quae ad communem et necessariam utilitatem Ecclesiarum Dei nobis commissarum agenda sunt, omnimodis agere cupimus. Non enim aliter, dicente sancto Leone, unus grex et unus pastor sumus, nisi quemadmodum Apostolus docet, id ipsum dicamus omnes: Simus autem perfecti in eodem sensu et in eadem scientia (I Cor. II). Data XIV Kalendas Junii, indictione XII.



CCXXIV. AD EUMDEM. (Anno 879.) Ejusdem pene argumenti.
[Col. 0837C]

ANSPERTO archiepiscopo.

Cum universi qui Christiano censentur vocabulo, ab ipso religionis exordio, fide et meritis Petri Romanam Ecclesiam sublimatam omni veneratione sequi omnique reverentia honorare studuerint; et contra eam, nisi qui de se voluit judicari, nullus obices manu habuerit; valde miramur cur adeo vestri ordinis ministerium excedatis, ut cujus auctoritatis, cujusque privilegii eadem sancta sit Romana Ecclesia, fuco ignorantiae non advertatis, et ei quae [Col. 0837D] vos genuit dolenti ac injurias patienti, nullo filiorum affectu compati studeatis. Quin potius in contemptum religionis non solum possibilia adjutoria nobis praebere contemnitis, sed etiam nuper a Galliis remeantibus, ut saltem clamorem et laborem nostrum, quem pro omnibus patiebamur, audiretis et doleretis, apud Ticinum nobis occurrere distulistis, ubi etiam diutius immorantes, ut ad synodum veniretis vos litteris nostris vocavimus. Sed inobedientiae atque temeritatis audacia freti, nec tunc vestram nobis praesentiam exhibere curastis; postremo generali synodo Romae praeteritis Kalendis Maii celebratae, a nobis rursum vocati, interesse penitus distulistis. Hujus rei gratia juxta Apostolum in [Col. 0838A] promptu habentes ulcisci omnem inobedientiam, digna correptione canonicis vocibus vos perferiremus, nisi misericordia apostolicae sedis nostrum animum temperaret. Vos autem, charissimi, tanta nostra patientia non abusi, redite ad cor, et deponentes omnem temeritatem, pro communi salute et pace regni nobis haerete, adeo ut quae recipimus recipiatis, et quae respuimus respuatis, ut idipsum dicamus omnes et eadem sapiamus, quia et ego sollicitos vos pro communi salute ac statu regni et pace libenter audio, sicut e contra aliud quam tenemus tenentes, non libenter admitto. Jam vero quia multoties ad synodum convocati, venire hactenus contempsistis, sicut praetulimus, omni temeritate atque inevitabili occasione deposita, ad aliam [Col. 0838B] synodum, quam, gratia divina opitulante, quarto Idus Octobris futurae tertiae decimae indictionis celebraturi sumus, occurrite. Quatenus ea quae ad utilitatem sanctae Dei Ecclesiae pertinent, communi tractatu, communi voto atque consensu, cum Domini adjutorio exsequamur. Quod si forte et tunc venire contempseritis, sciatis vos et de praeteritis et de futuris negligentiis canonice judicandos, ita ut ecclesiarum vestrarum communione juxta sacros canones sitis contenti, qui non vultis ecclesiasticis acquiescere disciplinis (Concilium Africanum, c. 43; Carthaginense V, c. 10). Data XIII Kalendas Junii, indictione XII.



CCXXV. AD THEODOSIUM ELECTUM EPISCOPUM NONENSEM. (Anno 879.) Laudat ejus erga Romanam Ecclesiam observantiam et praeclaras ejus virtutes; testatur suam in eum benevolentiam: monet ut a se consecrationem episcopalem accipiat.
[Col. 0838C]

THEODOSIO venerabili diacono et electo sanctae Ecclesiae Nonensis.

Dilectionis tuae litteris receptis atque perlectis, devotionis et fidei tuae sinceritatem, quam circa Ecclesiam B. Petri apostoli et circa nostrum pontificium habes, luce clarius agnovimus. Et quia nostram gratiam et benedictionem humili prorsus affectu expetere studuisti, valde sumus gavisi; nam et Joannes venerabilis presbyter, de vestra parte veniens, multa nobis tuae bonitatis et patientiae viva voce [Col. 0838D] praeconia retulit, quae in sacerdote Christi magnopere sunt habenda. Unde te quasi dilectum corporis Christi membrum et spiritalem filium nostri apostolatus ulnis extensis amplectimur, paternoque amore diligimus, atque apostolica semper volumus benignitate fovere. Ideo monemus sagacitatem tuam ne in quamlibet partem aliam declines, et contra sacra venerabilium Patrum instituta episcopatus gratiam recipere quaeras, audiens illam desiderabilem summi judicis vocem dicentis: Euge, serve bone et fidelis, quia super pauca fuisti fidelis, supra multa te constituam; intra in gaudium Domini tui (Matth. XXV). Sed toto corde totaque voluntate ad gremium sedis apostolicae, unde antecessores tui divinae legis dogmata [Col. 0839A] melliflua, cum sacrae institutionis forma, summique sacerdotii honorem sumpserunt, redeas: quatenus et ipse ab apostolica sede, quae caput et magistra est omnium Ecclesiarum Dei, episcopalem consecrationem, per nostrae manus impositionem, Christo annuente, percipias; quatenus secundum pristinum morem sancti Petri et nostra semper auctoritate atque tuitione munitus, populum Domini tibi commissum strenue ac securiter regas, et in conspectu Altissimi veniens venias cum exsultatione, portans manipulos tuos, dicereque Domino possis ovanter: Ecce ego, et pueri, et quos mihi dedisti; et ob hoc cum Deo valeas sine fine gaudere. Data IV die mensis Junii, indictione XII.



CCXXVI. AD ANSELMUM EPISCOPUM LEMOVICENSEM. (Anno 879.) Non separandum virum ab uxore, qui filium suum necessitate urgente baptizavit.
[Col. 0839B]

ANSELMO episcopo Lemovicinae Ecclesiae.

(30 quaest. 1, Ad limina.) Ad limina beatorum Petri et Pauli apostolorum principum hic praesens homo, nomine Stephanus, orationis causa veniens, nostro praesulatui suggerendo innotuit quod filium suum in extremo vitae positum, necdum baptismatis unda lotum, absentia scilicet sacerdotum necessitate cogente baptizasset, eumque ipse propriis manibus retinendo suscepisset, atque pro hujus rei negotio notitiae tuae patefacto, reverentia tua, quasi zelo rectitudinis flagrans, praefatum hominem a sua judicaverit [Col. 0839C] conjuge separandum. Quod fieri nullatenus debet, dicente Scriptura a Deo junctam viro esse uxorem, et: Quod Deus conjunxit, homo non separet (Matth. XIX). Unde et Dominus in Evangelio neminem posse dimittere uxorem suam nisi causa fornicationis apertissime jubet. Quapropter et nos, tantae auctoritatis jussione praecipue freti, dicimus omittendum esse et inculpabile judicandum quod necessitas intulit. Nam baptizandi hoc opus etiam laicis fidelibus, juxta canonicam sanctionem, si necesse uerit, facere libere conceditur. Unde si praedictus genitor filium suum corpore morientem aspiciens, ne animam morte perpetua pereuntem dimitteret, sacri baptismatis unda lavit, ut eum de potestate auctoris mortis et tenebrarum eriperet, et in regnum [Col. 0839D] Christi jam regeneratum indubitanter mitteret, bene fecisse laudatur. Et idcirco cum sua uxore sibi jam olim legitime sociata impune, quandiu vixerint, judicamus manere conjunctum, nec ob hoc contra praefatas auctoritates divinas aliquatenus separari debere. Data VII die mensis Junii, ind. XII.



CCXXVII. AD CAROLOMANNUM REGEM. (Anno 879.) Hortatur ad Ecclesiae Romanae defensionem, quae a Saracenis multis afficiebatur detrimentis; rogat ut legatos benigne excipiat, et fidem illis adhibeat.

Dilectissimo ac spiritali filio CAROLOMANNO gloriosissimo regi.

[Col. 0840A] Quia more praedecessorum nostrorum pontificum regiam excellentiam divinitus exaltatam pio mentis affectu diligimus, ad honorem et exaltationem sanctae Dei Ecclesiae eam sitibundo pectore videre desideramus, quatenus vestrae magnitudinis triumphali certamine sedis apostolicae vigor et honos, quem progenitorum vestrorum, gloriosissimorum videlicet imperatorum, tempore habuisse recolimus, vobis regnantibus maneat illibatus et integer, ut et vestrae regalis gloriae decus vigeat indiminutum et aeternae mercedis vobis munus superna gratia tribuatur. Nunc igitur pro tot et tantis calamitatibus ac necessitatibus quas a paganis assidue atque a malis patimur Christianis, licet pro multitudine scribere non valeamus, et vestram excellentiam ignorare non credimus, [Col. 0840B] pastorali sollicitudine moti, ponentes animas nostras in manibus nostris, ingentes labores non solum marini sed itineris etiam terreni omnimodis sumpsimus. Testamur namque Deum, cui occulta omnium manifesta existunt, quod vestro desiderabili honore, nullius hominis, nisi vestrum praepotens adjutorium avida mente quaerere voluimus; sed malorum hominum, quos ipsi scitis, praepediti insidiis, hoc agere non valuimus. Quapropter, dilectissime fili, nostra apostolica exhortatione monemus gloriam vestram ut pro amore sanctae Romanae Ecclesiae matris vestrae defensionis laborem indubitanter assumere non praetermittatis, unde vobis honor et salus hic et in aeternum accrescat. Et ideo petimus ut pro Dei et sanctorum apostolorum Petri ac Pauli amore nostris [Col. 0840C] apostolicis monitis toto conamine attendatis quatenus aut per vos aut per saluberrimum consilium vestrum citius nobis subvenire omnimodo satagatis. Quoniam tanta istius terrae perditione undique aggravati, undique concussi talia jam sufferre minime valemus. Nam si, quod absit, per vos forte remanserit, ut Ecclesia Dei in praesenti defensionem non habeat, et taliter turbata consistat, videte ne ante tribunal Christi et coram apostolorum principum praesentia vestrae animae patiamini detrimentum, quia nos paterna vos admonitione hortantes, secundum ministerii nostri officium ea quae Dei sunt et saluti vestrae proficua agere incunctanter convenimus. Misimus autem ad vos praesentes missos nostros Joannem et Paschalem venerabiles episcopos dilectos [Col. 0840D] fideles nostros, quos petimus ut pro nostro amore benigne recipiatis, et eis locum familiaritatis tribuatis, atque ea quae vobis de nostra parte dixerint, libentissime attendatis. Data VII die mensis Junii, indictione XII.



CCXXVIII. AD EUMDEM. (Anno 879.) Ut in Vercellensi Ecclesia Conspertus creetur episcopus.

Dilecto ac spiritali filio CAROLOMANNO glorioso regi.

Misimus cum his praesentibus missis nostris hunc venerabilem diaconum nomine Conspertum, vobis, [Col. 0841A] ut credimus, notum, in servitium magnitudinis vestrae: quem petimus ut pro nostro amore benigne recipiatis; et quia nobis ac vobis fidelis existit, rogamus excellentiam vestram ut episcopatum Vercellensis Ecclesiae placido animo tribuatis, quatenus, Deo auxiliante, per nostram ac vestram munificentiam episcopali duntaxat honore potitus, nobis omnibus existere devotior atque fidelior possit. Data VII die mensis Junii, indictione XII.



CCXXIX. AD BRANIMIRUM. (Anno 879.) Suscipit eum ad Romanae Ecclesiae gremium redeuntem; monet ut in Dei amore perseveret: impartitur benedictionem apostolicam, quam petierat; hortatur, ut permittat legatum suum epistolam Bulgarorum deferre.
[Col. 0841B]

Dilecto filio BRANIMIR.

Relegentes nobilitatis tuae litteras, quas per Joannem venerabilem presbyterum communem fidelem nobis mandasti, quantam fidem et sinceram devotionem circa Ecclesiam sanctorum apostolorum Petri ac Pauli ac circa nos habeas luce clarius novimus. Et quia, Deo favente, quasi dilectus filius sancto Petro et nobis, qui per divinam gratiam vicem ejus tenemus, fidelis in omnibus et obediens esse cupias, humiliter profiteris, tuae nobilitati dignas valde gratias his nostri apostolatus litteris agimus paternoque amore, utpote charissimum filium, ad gremium sanctae sedis apostolicae matris tuae, de cujus videlicet [Col. 0841C] purissimo fonte patres tui melliflua sanctae praedicationis potavere fluenta, redeuntem suscipimus, et spiritalibus amplectimur ulnis, atque apostolica volumus benignitate fovere; ut gratiam, benedictionem Dei sanctorumque Petri ac Pauli apostolorum principum, et nostram super te habens diffusam, a visibilibus et invisibilibus hostibus, qui saluti humanae insidiari et impedire non cessant, salvus semper ac securus existas, optatamque de inimicis victoriam facilius possis habere. Nam quanto ipse te Deo humiliter subdere sanctisque ipsius obedire praeceptis studueris, atque ipsius sacerdotibus et ministris honorem debitum pro amore Domini exhibueris, tanto super omnes inimicos tuos et rebelles adversarios eris procul dubio victor et potens. Et ideo [Col. 0841D] monemus industriam tuam ut in omnibus tuis actibus Deum semper prae oculis habeas, timeas et toto diligas corde, quoniam, dicente Psalmista: Beatus est vir qui timet Dominum, in mandatis ejus cupit nimis: potens in terra erit semen ejus (Psal. CXI). Et ipse in Evangelio: Qui me, inquit, diligit, sermonem meum servabit, et Pater meus diliget eum, et ad eum veniemus, et mansionem apud eum faciemus (Joan. XIV). Quod cum ita sit, si tuis bonis operibus in praesenti lucentibus Deum glorificaveris, gloria eris sempiterna in futuro sine dubio decoratus, quoniam ipse per Moysen hoc se facere testatur, dicens: Glorificantes me glorificabo (I Reg. II). Sicut autem nostro praesulatui per jam fatum presbyterum [Col. 0842A] tria suggessisti, quatenus nostro tibi ore apostolico benediceremus pro tuae salutis augmento, id ipsum libenter fecimus. Nam in die Ascensionis Domini inter sacra missarum solemnia super sacrum altare S. Petri apostoli celebrantes, elevatis sursum manibus benediximus tibi, et omni populo tuo omnique terrae tuae, ut hic et in aeternum corpore simul et anima salvatus, et principatum terrenum quem habes, prospere ac securiter regere possis et in coelesti regione post mortem cum Deo feliciter gaudeas et in perpetuum regnes. Et quia hunc ipsum Joannem presbyterum tibi et nobis verum fidelem in omnibus esse cognoscimus, dedimus illi nostram apostolicam epistolam deferendam regi Bulgarorum. Ideo petimus ut pro amore sancti Petri et nostro [Col. 0842B] cum tua ipse licentia legationem hanc nostram sine tarditate perficiat, ut et propter hoc tuae dilectioni multiplices gratias habeamus. Data VII die mensis Junii, indictione XII.



CCXXX. AD SACERDOTES ET POPULOS BRANIMIRO SUBJECTOS. (Anno 879.) Excipit eos ad Romanae Ecclesiae gremium redeuntes, monet ut perseverent.

Omnibus venerabilibus sacerdotibus, et universo populo.

Cum litteras principis vestri Branimir, quas nobis per Joannem venerabilem presbyterum ipse direxit, legeremus, non solum illius devotionem, sed etiam [Col. 0842C] fidei vestrae sinceritatem et dilectionem, quam circa sanctum Petrum apostolorum principem et circa nos habeatis, cognovimus. Et quia velut charissimi filii ad sanctam Romanam ecclesiam, unde parentes vestros melliflua sanctae praedicationis dogmata suscepisse agnoscitis, toto animo totaque voluntate redire cupiatis, nostram apostolicam gratiam et benedictionem habere magnopere desiderantes, magna sumus repleti laetitia. Et ideo brachiis extensis vos amplectimur, paternoque amore recipimus, et apostolica volumus semper benignitate fovere, si vos hanc voluntatem et sponsionem vestram usque ad finem sinceriter habueritis, et fideliter tenueritis; quia, dicente Domino: Qui perseveraverit usque in finem, hic salvus erit (Matth. X); et apostolo Paulo id ipsum dicente: Participes [Col. 0842D] enim Christi facti estis, si tamen initium fidei usque ad finem firmum retineatis (Hebr. III). Quapropter estote fideles Deo, et sancto Petro, sicut mandastis, usque ad mortem, et accipietis coronam vitae, quam repromisit Deus diligentibus se. Non enim sacris orationibus nostris memoriam vestri coram Domino assidue facientes, manibus sursum ad Dominum elevatis, omnipotenti Deo vos una cum dilecto filio nostro principe vestro commendamus, et omni benedictione spiritali vobis benedicimus in Christo Jesu Domino nostro, ut hic et in aeternum corpore simul et anima benedicti existatis, et in perpetuum Domino gaudeatis. Data VII die mensis Junii, indictione XII.



CCXXXI. AD MICHAELEM REGEM BULGARORUM. (Anno 879.) Agit Deo gratias quod legatos ad se miserit, doctrinam ecclesiasticam et canonica instituta recepturus: hortatur ut ad Romanam Ecclesiam redeat; et si ei placuerit, se legatum missurum pollicetur.
[Col. 0843A]

Dilecto ac spiritali filio MICHAELI glorioso regi Bulgarorum.

Quantae pietatis et miserationis suae largitate vos omnipotens Deus dilexerit, narrare quis sufficiat, charissime fili? Quando per infusionem sancti Spiritus sui in cor vestrum unigenitum Filium suum, per quem omnia visibilia et invisibilia condidit, vobis clementer revelare dignatus est, mentemque vestram claritatis suae lumine irradiare, et de tenebris ad [Col. 0843B] veram voluit perducere lucem veraeque fidei dogmate suo docere. Ipsius etiam gratia vobis revelante, ad sedem beati Petri apostolorum principis, quae caput et magistra omnium Ecclesiarum Dei existit, et a qua omnes reges et principes verbum veritatis acceperunt, legatos vestros, Petrum scilicet cognatum vestrum, et Joannem atque Martinum, praedecessoris domni nostri Nicolai beatissimi praesulis tempore direxistis, ut et vos inde doctrinam ecclesiasticam atque canonica instituta reciperetis, ubi totius Ecclesiae Christus posuit principatum, quod nimirum, secundum vestram voluntatem, ab eadem sancta Romana Ecclesia promeruistis. Nunc igitur vos, quasi propriam gregis Dominici ovem nobis in [Col. 0843C] ipso apostolorum principe commissam, utpote charissimum filium nostrum his nostri apostolatus litteris visitamus et nostris apostolicis spiritualiter amplectimur ulnis; assidue vos cum omni populo vestro sacris orationibus nostris Domino commendantes, ut ipse, qui vobis gloriosum in terris tribuit principatum, tribuat et post mortem coeleste regnum et gloriam sempiternam. Quapropter monemus gloriam vestram, ut ad sanctam matrem vestram Romanam Ecclesiam devota mente libentique animo redeatis; ut apostolorum sanctorum precibus adjuti tam visibiles inimicos [f. deest quam invisibiles] facile superare possitis: et quia vos, ut praedictum est, multum diligimus, nostrum ad vos volumus cum sedis apostolicae visitatione dirigere legatum, visitareque vos, [Col. 0843D] sicut pastor visitat gregem domini sui sibi commissum: si tamen cognoverimus voluntatem vestram, quod nostram cupiatis recipere legationem et apostolicam visitationem. Quod si volueritis, per hunc Joannem venerabilem presbyterum, fidelem nostrum, nobis sub certitudine litterarum vestrarum remandare curate, dilectissime atque amantissime fili. Omnipotens Deus, qui vobis viam veritatis ostendit, et lumine suae claritatis cor vestrum illustrare dignatus est nunc et semper cum omni prosperitate et [Col. 0844A] salute vos conservare dignetur incolumem. Data VI Idus Junias, indictione XII.



CCXXXII. AD AIRARDUM ARCHIEPISCOPUM AUSCENSEM EJUSQUE SUFFRAGANEOS. (Anno 879.) Hortatur ad depravatos populi mores corrigendos, praecipue incesta matrimonia: ne quis relicta uxore aliam ducat, aut simul cum uxore concubinam habeat, ut res immobiles ecclesiae nemo sibi usurpet, et ut clerici sub episcopi sint potestate.

Reverendissimis et sanctissimis, AIRARDO archiepiscopo, et INVOLATO Convenensi, WAINARDO Conserano, SARSTONO Bigorrensi episcopis [a 1Kb] .

Multas praevaricationes contra totius Christianitatis religionem atque sanctorum Patrum venerabiles [Col. 0844B] sanctiones his vestris in partibus a pravis fieri Christianis veridica multorum relatione didicimus. Quos vero nec piae admonitionis vestrae blandimento, nec debitae excommunicationis vinculo, nec etiam apostolicae constitutionis verbo aliquatenus a tantorum malorum operum infestatione ac perpetratione prohibere nec penitus valetis compescere. Et ideo dolemus pariter vobiscum, fratres mei, super temeritate populi talia praesumentis, et nullam ex his poenitudinem fructuosam in praesenti agere volentis, vestramque salubrem correptionem pro nihilo ducentis. Igitur quia nostro apostolatui humiliter suggessistis ut, apostolica fulti auctoritate, populum gravem et plenum iniquitate libere possetis corrigere; [Col. 0844C] quando ex divino eloquio docemur ut aliquando conversi fratres nostros aliqua saeculi fluctuatione inefficaces confirmare debeamus (Luc. 22); vos cum doctore gentium convenimus, dicentes: Corripite inquietos, consolamini pusillanimes, arguite peccantes, obsecrate protervos, et increpate inique agentes, cum omni imperio (I Thess. V). Vobis namque populus ipse sicut grex ovium Domini pastoribus est commissus; et nisi eos ita nunc temporali increpatione correxeritis, ut spiritu salvi sint in die Domini nostri Jesu Christi, sanguis eorum de vestris procul dubio manibus requiretur. Sin autem vobis annuntiantibus non obedierint, ipsi in suis iniquitatibus deficient, vos vero animas vestras liberastis. Praeterea unum valde illicitum et exsecrabile malum contra [Col. 0844D] venerabilia sanctorum Patrum decreta eosdem vestros parochianos committere audimus, hoc est ut nulla generis consanguinitate custodita, nulla propinquitatis parentela observata, unusquisque suam propinquam in quocunque fuerint gradu, accipiat uxorem, atque incesto et nefario se conjugio copulent. Quod licitum facere Christianis non est, dum usque se generatio cognoverit. Unde sanctissimi praedecessores nostri, Stephanus videlicet, Eugenius atque Leo, synodali decreto tale nefandum conjugium [Col. 0845A] fieri prohibuerunt, dicentes: Ut consobrinam, neptem, novercam, fratris uxorem, vel etiam quamlibet de propria cognatione, nullus praesumat sibi in conjugio copulare, quia scriptum est in lege Domini: Turpitudinem uxoris patris tui, sive uxoris fratris tui, atque sororis tuae non revelabis: turpitudo enim tua est (Levit. XVIII). Et si Deus Hebraico populo ante incarnationem unigeniti Filii sui haec servanda mandavit, quanto amplius nos, qui Christianae religionis documenta tenemus, ab illicitis connubiis observare debemus, ne demersi in voraginem ignis aeterni concrememur incendio? Si quis vero in hoc nefario conjugio inventus in eo permanere voluerit, aut nunc ab uxore solutus hoc agere tentaverit, sciat se auctoritate apostolica anathematis vinculo esse [Col. 0845B] innodatum, et nullus sacerdos illi tribuat communionem: et si inclinatus ab illicita se copula diviserit, poenitentiae submittantur, ut sacerdos loci consideraverit. Hoc etiam cum illis pariter jubemus ut nullus propriam relinquat uxorem, et illa vivente alteram sibi sociare praesumat; nec liceat ei uno tempore duas habere uxores uxoremve et concubinam. Jubemus etiam ut nulli sacerdotum nullique laicorum liceat res immobiles sub qualibet occasione a piis et venerabilibus locis subtrahere et in proprio usu habere. Qui vero praesumpserit, canonicis subjaceat correctionibus. Statuimus etiam ut omnes presbyteri et clerici sub proprii potestate consistant episcopi, et nihil sine ipsius conscientia gerant, secundum regulam a Patribus constitutam. Si quis sane sacerdotum [Col. 0845C] aut clericorum aliter agere praesumpserit, a suo canonice redarguatur episcopo; laicus quoque, si de potestate episcopi clericum quemlibet subtrahere praesumpserit, excommunicatus existat. Haec, fratres charissimi, pro vestra supplicatione et honorificentia in auctoritatem habenda descripsimus vobis quatenus his nostrae constitutionis muniti praeceptis, digna Deo nostro possitis securiter deferre obsequia debitasque persolvere laudes. Optamus sanctitatem vestram in Christo bene valere. Data Idibus Juniis, indictione XII.



CCXXXIII. AD ROSTAGNUM ET ALIOS. Fragm.---(An. 879.)

ROSTAGNO archiepiscopo Arelatensi, SIGIBOLDO archiepiscopo [Col. 0845D] Narbonensi, et ROBERTO archiepiscopo Aquensi, a paribus.

Veracium relatione comperimus Gilbertum Nemausensem venerabilem episcopum, quod quoddam monasterium nostrum quod super eumdem episcopum acquisivimus, ipse Gilbertus temere invaserit, cunctasque res ipsius monasterii per suos homines distribuerit, et illius monachos inde contra sacras regulas omnino expulerit. Quod tantum nobis displicuit, quantum, sicut ipse nobiscum advertis, calcata reverentia venerandorum canonum contra privilegium apostolicae sedis eum fecisse non ambigis. Quapropter fraternitati tuae dirigimus ut vice nostra cum confratribus et coepiscopis nostris junctis [Col. 0846A] eumdem Nemausensem episcopum ad commune colloquium convocetis, et ex auctoritate nostra conveniatis ut ab omni invasione ipsius monasterii tam se quam suos removeat, et ulterius nec res ejus, nec monachos illic Domino famulantes molestare praesumat. Quod si ipse surda aure, quod absit, per vos monita nostra audierit, tunc ex auctoritate beati Petri apostoli, cui idem monasterium pertinet, simul et nostra, illum a ministerio sacerdotali excommunicando suspende, quousque dum aut ab ipsa invasione se subtrahat, aut ad sedem apostolicam vel ad nostram praesentiam nobis satisfacturus occurrat. Agat in his sanctimonia tua sicut illam agere decet ut et nos Deo laudes et tibi gratias referamus. Data XVIII Kal. Julii, indictione [Col. 0846B] XII.



CCXXXIV. AD SALONITANOS CLERICOS. (Anno 879.) Monet ut ad gremium Romanae Ecclesiae revertantur; et electus ab eis archiepiscopus consecrationem et pallium a se, et non ab alio accipiat: utque legato quaedam verbis relaturo fidem adhibeant.

Reverendissimis et sanctissimis episcopis VITALI Adransi, DOMINICO Absarensi, caeterisque episcopis Dalmatinis, seu JOANNI archipresbytero sanctae sedis Salonitanae, omnibusque sacerdotibus et senioribus populi habitatoribus Spalatensis civitatis, atque Zadarensis, caeterarumque civitatum.

Pastorali sollicitudine moti, vos quasi oves Dominicas [Col. 0846C] nobis in beato Petro apostolorum principe commissas, dicente Domino: Si diligis me, Simon Petre, pasce oves meas (Joan. XXI), licet pro assidua gentium persecutione nunc usque impediti, his modo apostolatus nostri litteris visitare curavimus, admonentes fraternitatem vestram ut, more praecessorum vestrorum, ad sedem beati Petri apostoli, quae caput et magistra est omnium Ecclesiarum Dei, et ad nos, qui ei divinitus praesidemus, toto animo libentique voluntate reverti studeatis, quatenus inde summi honorem sacerdotii, totius institutionis ecclesiasticae formam sumatis, unde parentes ac praecessores vestros melliflua sanctae praedicationis et doctrinae apostolicae potasse fluenta recolitis. Reminisci [Col. 0846D] namque debetis quanta eosdem praecessores vestros prospera evidentissime comitabantur, quando ad limina Petri coelestis regni clavigeri devoto pectore quasi proprii filii confluebant; et quanta postmodum nunc usque sustinueritis adversa, cum ab ea vos quasi alienos separare non dubitastis. Quapropter vos plurimum diligentes, non ea quae vestra, sed vos quaerentes, paterna benignitate monemus atque hortamur ut, sicut diximus, ad gremium sanctae Romanae Ecclesiae matris vestrae redire ovanter attendatis, ut electus a vobis canonice archiepiscopus una cum vestro omnium consensu, et voluntate ad nos veniens gratiam episcopalis consecrationis sacrumque pallium a nobis more pristino incunctanter percipiat, ut gratiam et benedictionem [Col. 0847A] S. Petri ac nostram habentes, a malis omnibus liberi, et bonis universis repleti, et hic in praesenti saeculo gaudeatis, et in futuro cum Domino sine fine procul dubio exsultetis. Porro si aliquid de parte Graecorum vel Sclavorum super vestra ad nos reversione vel consecratione aut de pallii perceptione dubitatis, scitote pro certo quoniam nos secundum sanctorum Patrum decessorumque nostrorum pontificum statuta vos adjuvare auctoritate curabimus. Quod si forte hanc nostram apostolicam admonitionem, imo canonicam praeceptionem, pro nihilo ducentes, ad sedem apostolicam Romanae Ecclesiae redire, et inde secundum antiquam normam, consecrationem episcopalem sacrumque pallium recipere contempseritis, omni ecclesiastica vos communione [Col. 0847B] scitote penitus excommunicandos. Interim tamen auctoritate Dei et sancti Petri vobis praecipimus ut non habeatis licentiam aliunde consecrationem palliumque recipere. Nam si feceritis, quasi transgressores et inobedientes vos sine dubio judicabimus. Hanc autem nostri apostolatus epistolam fraternitati vestrae per hunc praesentem Joannem venerabilem presbyterum, fidelem familiarem nostrum, direximus, cui scilicet aliqua injunximus vobis verbo tenus referenda, et ideo illi omnia quae de parte nostra dixerit vobis, credere nullatenus dubitetis. Ipsamque epistolam, ut ad omnium vestrum notitiam ferant, bulla nostra jussimus in calce signari. Data X die mensis Junii, indictione XII.



CCXXXV. AD TRES ARCHIEPISCOPOS. (Anno 879.) Ut Nemausensem episcopum a monasterii cujusdam iniqua invasione removeant, et si non paruerit, excommunicent.
[Col. 0847C]

ROSTAGNO archiepiscopo Arelatensi, SIGIBODO archiepiscopo Narbonensi, ROTBERTO archiepiscopo Aquensi, a paribus.

Veracium relatione comperimus Gilbertum Nemausensem venerabilem episcopum, quod quoddam monasterium nostrum, quod super eumdem episcopum acquisivimus, ipse Gibertus temere invaserit, omnesque res ipsius monasterii per suos homines distribuerit, et illius monachos inde contra sacras regulas omnino expulerit. Quod tantum nobis displicuit, [Col. 0847D] quantum sicut ipse nobiscum advertis, calcata reverentia venerandorum canonum, contra privilegium apostolicae sedis eum fecisse non ambigis. Quapropter fraternitati tuae dirigimus ut vice nostra cum confratribus et coepiscopis nostris junctus, eumdem Nemausensem episcopum ad commune colloquium convocetis, et ex auctoritate nostra conveniatis, ut ab omni invasione ipsius monasterii tam se quam suos removeat, et ulterius nec res ejus nec monachos illic Domino famulantes molestare praesumat. Quod si ipse surda aure, quod absit, per vos monita nostra audierit, tunc ex auctoritate B. Petri apostoli cui idem monasterium pertinet, simul et nostra, illum a ministerio sacerdotali excommunicando [Col. 0848A] suspende, quousque dum aut ab ipsa invasione se subtrahat, aut ad sedem apostolicam vel ad nostram praesentiam nobis satisfacturus occurrat. Agat in his sanctimonia tua sicut illam agere decet, ut et nos Deo laudes et tibi gratias referamus. Data XVIII Kalend. Julias, indict. XII.



CCXXXVI. AD MICHAELEM REGEM BULGARORUM. (Anno 879.) De legatione ac muneribus missis gratias agit: dolet eum defecisse ab Ecclesia Romana, ad quam monet ut revertatur; ostendit Graecos Bulgarorum dioecesim, cum sit Romani pontificis, contra canones detinere.

Dilecto ac spiritali filio MICHAELI glorioso regi Bulgarorum.

[Col. 0848B] Multas regiae excellentiae vestrae gratias agimus, quia sicut charissimus filius divino repletus amore paternitatem nostram per Functicum eximium fidelem vestrum visitare missisque donis honorare curasti, per quem tuae salutis incolumitatem omniumque fidelium tuorum audientes prosperitatem, valde sumus gavisi. Nos autem et nostris assiduis precibus ante sacratissimum B. Petri apostolorum principis corpus astantes, et te et omnes principes tuos omnemque populum tuum Jesu Christo Domino semper commendare studemus, et benedicimus tibi, et omni populo tuo, omnique regno tuo, ut et a visibilibus et invisibilibus hostibus liberatus, Deique auxilio adjutus, inimicorum tuorum semper victor existas, et ad palmam supernae vocationis gloriosus [Col. 0848C] pertingas. Ut ipse qui gratiae suae largitate et regnum tibi terrenum concessit, et illuminando oculos mentis tuae viam veritatis ostendit, et de tenebris ad veram lucem perduxit, usque ad finem in eadem sancta fide et bonis operibus perseverantes salvos et incolumes dignetur perducere, ut post finem praesentis vitae, per intercessiones sanctorum apostolorum Petri et Pauli, regnum valeas coeleste percipere; in quo illa omnia bona, quae oculus non vidit, nec auris audivit, nec in cor hominis ascenderunt, cum sanctis omnibus simul accipias, quae diligentibus se ab origine mundi praeparavit omnipotens Dominus (I Cor. II). Sed non modica nos tristitia, o fili charissime, replevisti, quia sedem beati Petri, coelestis regni clavigeri, qui tibi in manifesta visione [Col. 0848D] apparuit et opportunum auxilium praebuit, reliquisti, cum ipsa sedes caput et magistra sit omnium Ecclesiarum Dei, ad cujus auctorem beatum Petrum a Domino dictum est: Pasce oves meas (Joan. XXI), et cui traditae sunt claves regni coelorum, ut quae cunque ligaverit super terram, ligata maneant et in coelis; et quaecunque solverit super terram, sint soluta et in coelis (Matth. XVI). Revertere jam, fili amantissime, ad sanctam matrem tuam Romanam Ecclesiam, quae te religioso utero genuit, et per quam totius religionis et justitiae formam, sancto praedecessore nostro Nicolao praesule mittente, suscepisti; et quae omnium gentium retinet principatum, et ad quam totius mundi, quasi ad unam matrem [Col. 0849A] et unum caput, conveniunt nationes. Noli amplius deserere matrem tuam, quia illa tui non obliviscitur; quin potius quasi unicum diligit, et semper memoriam tui coram Domino facit. Non enim licitum fuit Graecis alterius parochiam usurpare, sanctis hoc Patribus apertissime prohibentibus. Et idcirco ipsi contra canones Spiritu Dei conditos et totius mundi reverentia consecratos nostras retinent dioeceses. Quos si pro tuo nobis non esset amore, jam per apostolicam sententiam inde compelleremus exire. Data ut supra.



CCXXXVII. AD ANASTASIUM ABBATEM. (Anno 879.) Praecipit ut cellulam Gauderico episcopo reddat.
[Col. 0849B]

ANASTASIO religioso abbati.

Monemus religionem tuam et expresse praecipimus ut, omni remota occasione et dilationis inventione, cellulam S. Valentini in Sabinis positam, quam a Gauderico venerabili episcopo abstulisti, ei continuo reddas, usque in nostram praesentiam, ut nec suum laborem perdat, nec pro eo quod ex hinc nos addit, sibi obesse, quin potius prodesse cognoscat: quod etiam tibi faciendum per praesentem cubicularium nostrum mandamus, ut aliter nullo modo facias; cum autem te nobis exhibueris, si merito sua negligentia fortasse ipsam cellulam amisit, nos eum contra justitiam defendere nolumus; sicut nec illum innocentem perpeti damna permittimus. Data ut supra.



CCXXXVIII. AD TUVENTARUM DE MARAUNA. (Anno 879.) Hortatur ut, omnem falsam doctrinam rejiciens, in Romanae Ecclesiae fide maneat: miratur Methodium aliter quam fuerat professus docere, et propterea a se vocatum fuisse significat.
[Col. 0849C]

TUVENTARO DE MARAUNA.

Scire volumus, quia nos qui per Dei gratiam B. Petri apostolorum principis vicem tenemus, pio amore vos quasi charissimos filios amplectimur et paterna dilectione amamus, nostrisque assiduis precibus vos omnes Jesu Christo Domino commendamus, orantes semper pro vobis, ut Deus omnipotens, qui corda vestra illuminavit et ad viam veritatis [Col. 0849D] perduxit, in bonis operibus confirmet et usque ad finem in recta fide bonaque actione decoratos vos atque incolumis dignetur perducere. Quod autem, sicut Joanne presbytero vestro, quem nobis misistis, referente didicimus, in recta fide dubitetis, monemus dilectionem vestram ut sic teneatis, sic credatis, sicut sancta Romana Ecclesia ab ipso apostolorum principe didicit, tenuit et usque in finem saeculi tenebit, atque per totum mundum quotidie sanctae fidei verba rectaeque praedicationis semina mittit, et sicut antecessores nostros, sanctos videlicet sedis apostolicae praesules, parentes vestros ab initio docuisse cognoscitis. Si autem aliquis vobis vel episcopus vester vel quilibet sacerdos aliter annuntiare [Col. 0850A] aut praedicare praesumpserit, zelo Dei accensi omnes uno animo unaque voluntate doctrinam falsam abjicite, stantes et tenentes traditionem sedis apostolicae. Quia vero audivimus quia Methodius vester archiepiscopus ab antecessore nostro, Adriano scilicet papa, ordinatus, vobisque directus, aliter doceat quam coram sede apostolica se credere verbis et litteris professus est, valde miramur: tamen propter hoc direximus illi ut absque omni occasione ad nos venire procuret, quatenus ex ore ejus audiamus utrum sic teneat et credat sicut promisit, aut non. Data ut supra.



CCXXXIX. AR METHODIUM ARCHIEPISCOPUM PANNONIENSEM. (Anno 879.) Praecipit ut ad se veniat, ut de ejus doctrina cognoscere possit. Missas Sclavonica lingua celebrari prohibet.
[Col. 0850B]

Reverendissimo METHODIO archiepiscopo Pannoniensis Ecclesiae.

Praedicationis tuae doctrinis populum Domini tibi, quasi spiritali pastori, commissum salvare instruereque cum debeas, audivimus quod non ea quae sancta Romana Ecclesia ab ipso apostolorum principe didicit et quotidie praedicat, tu docendo doceas, et ipsum populum in errorem mittas. Unde his apostolatus nostri litteris tibi jubemus ut, omni occasione postposita, ad nos de praesenti venire procures, ut ex ore tuo audiamus et cognoscamus utrum sic teneas et sic praedices sicut verbis et litteris te sanctae [Col. 0850C] Romanae Ecclesiae credere promisisti, aut non, ut veraciter cognoscamus doctrinam tuam. Audimus etiam quod missas cantes in barbara, hoc est, in Sclavina lingua; unde jam litteris nostris per Paulum episcopum Anconitanum tibi directis prohibuimus ne in ea lingua sacra missarum solemnia celebrares, sed vel in Latina, vel in Graeca lingua, sicut Ecclesia Dei toto terrarum orbe diffusa et in omnibus gentibus dilatata cantat. Praedicare vero aut sermonem in populo facere tibi licet, quoniam Psalmista omnes admonet Dominum gentes laudare (Psal. CXVI), et Apostolus: Omnis, inquit, lingua confiteatur, quia Dominus Jesus in gloria est Dei Patris (Philip. II). Data ut supra.



CCXL. AD ANSPERTUM ARCHIEPISCOPUM MEDIOLANENSEM. (Anno 879.) Arguit quod sedi apostolicae obediens non fuerit, ejusque legatos injuriose tractarit, et excommunicatus missas celebrarit. Ideo monet ut ad synodum se purgaturus quamprimum vel per se vel per legatos accedat.
[Col. 0850D]

ANSPERTO archiepiscopo Mediolanensi.

Tantis, heu, proh dolor! transgressionibus inveniris obnoxius, quantis nullus de Ecclesia Mediolanensi aliquo modo est inventus: in primis quod nostri operis atque laboris noluisti socius esse ac particeps, sed apostolicae sedi proterve, inobedienter ac procaciter resultasti; deinde legatos nostros Joannem Ticinensem et Walpertum Portuensem episcopos [Col. 0851A] e latere nostro ad te directos non suscipiens, praeforibus portae diu tibi nostrae commonitionis verba facientes, quatenus nobis, aut per te, aut per legatum tuum, tuam more praedecessorum tuorum condignam obedientiam exhibere debuisses, irreverenter stare fecisti, nullamque illis reverentiam vel auditum accommodare dignatus, sed sicut aspis surda contra charitatis affectum viscera cordis et aures valide obturasti. Pro quibus et his similibus te tandiu communione privavimus missarumque celebratione, donec nobis occurreres, et aut per te aut per vicarium tuum cuncta errata corrigeres, et sic te demum personaliter in nostrum consortium admitteremus. Sed in despectum et injuriam paternorum canonum excommunicatus a nobis, sacrum ministerium [Col. 0851B] agere missamque celebrare praesumpsisti; de quo sollicite voluimus parcere tuae senectuti perquirentes; sed adeo verum esse deprehendimus ut praesentium [a 1Kb] videtur, videlicet presbyter lator non fuerit ausus coram collegio coepiscoporum pro vobis hoc satisfacere. Quapropter quia, Domino auxiliante, secundum statuta canonum circa autumni tempus synodum sumus celebraturi, ad quam te volumus, omni occasione postposita, sine mora venire aut legatos dirigere, et dum, Christo opitulante, perpetrata transgressionis purgaveris, te in communionem omnimodis recipiemus. Data ut supra.



CCXLI. AD ANGELBERGAM AUGUSTAM. (Anno 879.) Significat se modo absolvere nolle Anspertum archiepiscopum; sed si in synodo crimina quae objiciebantur, diluerit, tunc eum excommunicatione absoluturum: ait se pro Ludovico imperatore in anniversario ejus die sacrafacturum.
[Col. 0851C]

Dilectae ac spiritali filiae ANGELBERGAE imperatrici.

Pio affectu petitionis vestrae preces quibus nos super absolutione excommunicationis Ansperti Mediolanensis archiepiscopi precata es exaudire, secundum collatam nobis ligandi solvendique divinitus potestatem, non praetermitteremus, et maxime propter annuam commemorationem divae memoriae domini Ludovici, quondam imperatoris Augusti, quae in proximo celebranda est; sed quia synodali eum decreto pro suis negligentiis et praesumptionibus, sicut ipsa [Col. 0851D] bene cognoscis, excommunicavimus, absque eorumdem fratrum et coepiscoporum nostrorum, cum quibus in eum excommunicationis sententiam promulgavimus, consensu et voluntate nunc absolvere nolumus; ne ab his qui vel desiderio, vel negligentia ecclesiasticam disciplinam contemnunt, et multa non praesumenda praesumunt, canonicum parvipendatur judicium. Porro cum ad nominatam synodum, quam secundum sacros canones Spiritu Dei conditos quarto Idus Octobris, Domino annuente, celebraturi erimus, vel ipse venerit, vel e latere suo venerabiles confratres et coepiscopos suos direxerit, qui nobis et sanctae [Col. 0852A] synodo de his quae illi objecta sunt, idonee satisfaciant, tunc post veram satisfactionem ab omni eum excommunicationis nexu procul dubio absolvemus, et quasi fratrem et comministrum in nostrae communionis consortio incunctanter habebimus. Et ideo pro praedicta annua commemoratione ipsius domini et senioris vestri ne turbemini quod modo vos pro absolutione praefati archiepiscopi non audivimus, nam in eodem die quo ipse de saeculo migravit, pro animae illius requie sempiterna sacrificium erimus Domino oblaturi; etiam et pro anima Supponis, fraterna moti compassione, omnipotentem Dominum deprecamur ut suorum absolutionem valeat percipere delictorum.



CCXLII. AD LUDOVICUM REGEM. (Anno 879.) Gratias agit de propensa voluntate erga Romanam Ecclesiam: hortatur ut ad eam a paganorum incursionibus defendendam veniat, eique tacite imperium pollicetur.
[Col. 0852B]

Dilecto ac spirituali filio LUDOVICO glorioso regi.

Vestrae regiae serenitatis mellifluis relectis apicibus, quos per Astaldum insignem comitem vestrum nobis mandastis, quantam devotionem ac sincerissimam voluntatem exaltandi et defendendi Ecclesiam Dei, more videlicet parentum vestrorum gloriosissimorum imperatorum habeatis, luce clarius novimus. Unde valde gavisi existentes, maximas excellentiae vestrae agimus gratias, quia nobis inter tot angustias [Col. 0852C] et persecutiones, quas a paganis assidue supra modum patimur, vestrae invictae potentiae auxilium defensionisque solatium pia duntaxat animi devotione conferre omnimodis cupiatis. Ideo, fili charissime, nostrae apostolicae admonitioni aurem clementiae vestrae ut accommodetis obnixe precamur, ut citius nobis vestro potenti brachio subvenire studeatis, quatenus sanctam Dei Ecclesiam, in magna nunc fluctuatione positam, ad portum salutis et tranquillitatis efficaciter perducatis, et terram perditam per vos, Deo propitio, ad pristinam revocetis incolumitatem, ut ex hoc et apud omnipotentem Dominum dignam valeatis mercedem recipere, et in praesenti saeculo laudabile nomen omnimodo acquiratis. Quapropter scitote pro certo quia nullus parentum vestrorum [Col. 0852D] tantam gloriam et exaltationem a praecessoribus nostris percepit, quantam nos vobis, si veneritis, totis multipliciter viribus desideramus impendere. Porro de hoc quod mandastis, ut pro eventu regni Ludovici piae memoriae nepotis vestri praepediti existatis, pro multo quod circa vos videndi desiderium habemus turbati manemus; sed vestra fisi benignitate petimus ut, omni cura remota, pro amore Dei et sanctorum apostolorum Petri et Pauli, nostrae petitionis sollicitudinem pio pectore vestro alacriter assumatis, ut sicut sedes apostolica, quae caput est omnium Ecclesiarum Dei, vos magno desiderio quasi [Col. 0853A] unicum et charissimum filium praestolatur, vestra speciali visione celeriter perfruatur; quoniam si, Deo favente, Romanum sumpseritis imperium, omnia vobis regna subjecta existent. Nam si pleniter sciretis quanta nos undique mala, quae pro multitudine scribere nequivimus, opprimunt et affligunt, tantum in vestra cognoscimus sapientia quod per vestram magnitudinem jam maneremus defensi. Deus te incolumem custodiat, charissime fili. Data ut supra.



CCXLIII. AD BASILIUM, CONSTANTINUM ET ALEXANDRUM IMPERATORES. (Anno 879.)

Imperatorum precibus commotus, ut pax sit Ecclesiae Constantinopolitanae, dispensat cum Photio ut in [Col. 0853B] Ingatii locum Constantinopolitanae Ecclesiae patriarcha subrogetur, statuens ne deinceps quisquam ad patriarchalem dignitatem, nisi per gradus ecclesiasticos ascendant: jubet patriarcham Constantinopolitanum Bulgarorum dioecesim sub Ecclesiae Romanae jurisdictione relinquere, monet omnes ut patriarchae debitum praestent obsequium: praecipit ut ad Ecclesiae communionem eos qui a Methodio et Ignatio initiati fuerant, admittant; excommunicat illos qui cum Photio noluerint communicare.



[EPISTOLA.]

Dilectissimis ac excellentissimis spiritualibus filiis nostris BASILIO, CONSTANTINO et ALEXANDRO, gloriosissimis imperatoribus semper Augustis.

[a 1Kb] Inter claras sapientiae mansuetudinis vestrae laudes, o Christianissimi principes, aliquod cum puriore luce summae devotionis lumen longe lateque resplendet, quod amore fidei, quod charitatis studio, [Col. 0853C] disciplinis ecclesiasticis edocti, Romanae sedi reverentiam more praedecessorum vestrorum piissimorum imperatorum conservatis, et ejus cuncta subjicitis [b 1Kb] auctoritati: ad cujus auctorem, hoc est apostolorum omnium principem, Domino loquente, praeceptum est: Pasce oves meas (Joan. XXI). Quam esse vere omnium Ecclesiarum Dei caput et beatorum Patrum praecipuae regulae, et orthodoxorum principum statuta declarant, et pietatis vestrae reverendissimi apices attestantur. Nihil est enim quod lumine clariore praefulgeat, quam pia devotio et recta fides in principe. Et quia pontificii nostri reverentiam hoc ardore mentis, hoc religionis studio luculenter vestris mellifluis litteris exoratis, id nos ratione seu temporis necessitate inspecta, cum sedis [Col. 0853D] apostolicae nobis commissae consensu et voluntate perficere jure apostolico decet.

Igitur petistis a nobis quatenus, sede apostolica suae pandente viscera pietatis, Photium reverendissimum in patriarchatus honore, in summi sacerdotii dignitate et in ecclesiastici collegii societate reciperemus, nostraeque communionis participem faceremus, ne Ecclesiam Dei, tanto jam tempore perturbatam, pateremur amplius manere divisam scandaloque [Col. 0854A] commotam. Nos itaque, serenitatis vestrae preces congrua ratione admittentes, quia [c 1Kb] Ignatium piae memoriae patriarcham de praesenti vita jam migrasse cognoscimus, temporis ratione perspecta, hoc modo decernimus ad veniam pertinere quod nuper de ipso Photio, licet ipse absque consultu sedis nostrae officium sibi interdictum usurpaverit [d 1Kb] , gestum constat fuisse.

Nos statutis apostolicis non praejudicantes, nec beatorum Patrum regulas resolventes, quin potius multiplicibus earum auctoritatibus freti, qui Nicaeni concilii capitulo secundo apertissime dicunt: Quoniam plura aut per necessitatem, aut alias cogentibus hominibus, adversus ecclesiasticam facta sunt regulam. Hinc et Gelasius papa dicit, quod ubi nulla perurget necessitas, constituta Patrum inviolata [Col. 0854B] serventur [e 1Kb] . Et sanctus Leo eodem spiritu praecipit omittendum esse et inculpabile judicandum quod necessitas intulit. Inde et Felix praesul, decessor noster, in sua decretali epistola voce consona dicit, aliter tractandam esse necessitatis rationem et aliter voluntatis. Inde etiam sanctum concilium apud Africam gestum capitulo tricesimo quinto jubet ut clerici Donatistarum in Ecclesia, propter Ecclesiae pacem et utilitatem, si correcto concilio ad catholicam unitatem transire voluerint, si hoc paci Christianae prodesse visum fuerit, in suis honoribus suscipiantur, non ut concilium quod in transmarinis partibus de hac re factum est, dissolvatur, in quo videlicet concilio statutum est ut ordinati in parte Donati, si ad catholicam partem transire voluerint, [Col. 0854C] non suscipiantur in honoribus suis. De hoc etiam beatus papa Innocentius dicit capitulo quinquagesimo quinto (epist. 27), quod ii qui a Bonoso haeretico ordinati sunt, propterea sint recepti, ne scandalum remaneret Ecclesiae.

Nunc itaque aliis patriarchis, Alexandrino videlicet et Antiocheno et Jerosolymitano, atque omnibus archiepiscopis, metropolitis, episcopis et sacerdotibus, cunctoque clero Constantinopolitanae sedis, qui de ordinatione beatae memoriae Methodii et Ignatii reverendissimorum patriarcharum existunt, una voluntate, parique voto consentientibus, eumdem Photium satisfaciendo [f 1Kb] , misericordiam coram synodo secundum consuetudinem postulantem, in vera dilectione fratrem, in pontificali officio comministrum [Col. 0854D] (atque coram synodo misericordiam quaerendo) in pastorali magisterio consacerdotem, pro Ecclesiae Dei pace et utilitate, amodo, Christo favente, recipimus et habemus.

Quia et vos Christianissimi imperatores Augusti, qui sanctae reipublicae clementissimo affectu gubernatis imperium, pro Christo fungi legatione videmini (II Cor. V), dum pro pace rogatis Ecclesiae, et nos quibus, secundum Apostolum omnium Ecclesiarum [Col. 0855A] Dei sollicitudo incumbit (II Cor. XI), controversiam aliquam in Ecclesia Dei amplius remanere nolentes, hunc ipsum patriarcham cum omnibus sive episcopis, sive presbyteris, seu caeteris clericis et omnibus laicis, in quos judicii fuerat censura prolata, ab omni ecclesiasticae sanctionis vinculo absolvimus, sanctaeque Constantinopolitanae Ecclesiae judicamus recipere sedem, Dominicique gregis esse pastorem, illa scilicet potestate fulti, quam Ecclesia toto orbe diffusa credit nobis in ipso apostolorum principe a Christo Deo nostro esse concessam, eodem Salvatore beatum Petrum apostolum prae caeteris specialiter delegante: Tibi dabo claves regni coelorum, et quaecunque ligaveris super terram, erunt ligata et in coelis; et quaecunqe solveris super terram, [Col. 0855B] erunt soluta et in coelis (Matth. XVI). Sicut enim ex his verbis nihil constat exceptum, sic per apostolicae dispensationis officium et totum possumus procul dubio generaliter alligare, et totum consequenter absolvere, praecipue cum ex hoc magis praeberi cunctis oporteat apostolicae miserationis exemplum.

Nam et legati sedis apostolicae ab antecessore nostro, Adriano videlicet almifico praesule, Constantinopolim directi, synodo ibidem peractae usque ad voluntatem sui pontificis vigilanti studio subscripserunt. . . . . . . . nec ab apostolico manere: quia sedes beati Petri coelestis regni clavigeri potestatem habet, ligata quaelibet pontificum congrua aestimatione absolvere. Quippe cum constet multos jam patriarchas, hoc est Athanasium et Cyrillum Alexandrinos, [Col. 0855C] Flavianum et Joannem Constantinopolitanos, et Polychronium Jerosolymitanum synodice damnatos per apostolicae sedis postmodum absolutionem restitutos incunctanter fuisse.

Eo tamen tenore ista statuentes, apostolica duntaxat auctoritate et sanctorum Patrum venerabilibus institutis decernimus ut post hujus patriarchae obitum, nullus de laicis vel curialibus in patriarchatus eligatur vel consecretur honore, nisi de cardinalibus presbyteris et diaconibus Constantinopolitanae sedis, secundum sacros canones Spiritu Dei conditos et totius mundi reverentia consecratos; quia nec praepropere contra canones ecclesiasticos, decretaque majorum cito quilibet lector, cito acolythus, cito diaconus, cito sacerdos vel episcopus fiat, qui [Col. 0855D] in minoribus officiis sic diu perdurent, et vita eorum pariter et obsequium comprobetur, ut per tempora a majoribus instituta, comprobatis prius moribus, et bonae vitae meritis refulgentibus, ad summum sacerdotium postmodum veniat. Quoniam non est subito praeripiendum vel usurpandum, quod vita diu probata meretur accipere. Nam si in quibuslibet Ecclesiae gradibus providenter curandum est ut in Domini domo nihil sit inordinatum, quanto magis elaborandum est ut in electione ejus qui supra omnes gradus constituitur, non erretur? Nam totius [Col. 0856A] familiae Domini status et ordo nutabit, si quod requiritur in corpore, non sit in capite; et inde fiet ut omnis ecclesiastica disciplina resolvatur, omnis ordo turbetur. Et ideo hoc quod nos modo pro ecclesiastica unitate et pace quam Christus Dominus noster nobis dedit habendam utcunque patimur esse veniale, inultum postmodum esse non poterit [a 1Kb] .

Hoc etiam modo ista, excellentiae vestrae precibus moti, fieri jubemus, si ipse patriarcha Bulgarorum dioecesin, quam piae memoriae Nicolaus praecessor noster, Michaele ipsorum rege petente, apostolicis doctrinis docuit, et per venerabiles episcopos suos lavit unda baptismatis, omnique ecclesiastica regula et disciplina prout oportebat instruxit, amodo suo juri vindicare vel remittere nullo modo praesumpserit, [Col. 0856B] nec aliquam cujuscunque honoris ibidem ordinationem fecerit . . . . . ibidem sunt illicite ordinati episcopi vel sacerdotes . . . . . archiepiscopo, vel episcopis qui ibidem videntur existere . . . . . . . sacrum pallium quo inter sacra missarum solemnia uti pontificibus solitum est, ipse patriarcha mittere praesumpserit.

Porro pro tantis perturbationibus, quibus Ecclesia vestra longo jam tempore manet turbata, vestrae Augustali pietati, obnixe suggerimus ut Constantinopolitanum patriarcham digno honore venerantes, quasi patrem spiritalem, et utpote inter vos et Deum mediatorem praecipuum, divina vobis, per quae ad regnum perveniatis aeternum, sedule annuntiantem, pio semper affectu colatis, et ut condecet, in omnibus honoretis; quia pro temporali, quem illi exhibetis, [Col. 0856C] honore, vos et hic temporalem honorificentiam habebitis, et in aeternum multiplicem procul dubio recipietis, ab illo nempe qui glorificantes se glorificare testatur (I Reg. II). Nec eorum verba falso prolata, qui scandalorum zizania super conspicuam segetem Domini seminare non cessant, vestra imperialis dignetur audire majestas, nec pro talium susurrationibus hominum, qui semper student scindere unitatem Dei, vestem Domini, Ecclesiam Christi, quique linguis suis semper dolose agere non cessant, venenum aspidum portantes sub labiis suis (Psal. XIII), animum clementiae vestrae adversus eum aliquatenus commoveatis, et summum sacerdotem vestrum Dei providentia in Ecclesiae Christi regimine constitutum sic facile exhonoretis, quod nimirum sancto vestro [Col. 0856D] imperio valde inhonestum et indecens esse videatur.

Praeterea mandamus etiam, ut omnes episcopos et sacerdotes, seu cujuscunque ordinis clericos, qui de consecratione Ignatii bonae memoriae patriarchae consistunt, sive in ipsa regia urbe manentes, sive alicubi extra, longe seu prope retrusos, clementi animo ad gremium et unitatem sanctae Ecclesiae revocetis, et ulnis extensis paterno affectu recipiatis et amplectamini, propriasque unicuique illorum jubeatis reddere sedes; ut sicut una est fides, unum in nobis baptisma, et omnes unum sumus in Christo, [Col. 0857A] ita et isti qui ad unitatem et societatem Ecclesiae Dei et corporis Christi redierint, et id ipsum dicentes perfectique existentes in eodem sensu, in eadem scientia, unus grex efficiantur, et unus pastor, nec audeant amplius dicere: Ego quidem sum Cephae, ego Pauli, ego autem Appollo (I Cor. I), sed unius Christi veri Dei nostri, qui est pax nostra et fecit utraque unum, veniensque coelestia cum terrenis pacificare dignatus est. Qui idcirco semel pro peccatis nostris mortuus est, ut filios Dei qui erant dispersi, congregaret in unum (Joan. XI, 52). Nec enim poterit unitatis eorum firma esse compago, nisi eos ad inseparabilem soliditatem vinculum charitatis astrinxerit: quatenus, Deo favente, absque omni perturbatione, vobis regnantibus salvi et securi persistentes, [Col. 0857B] pro salute vestra et pro statu reipublicae jugibus semper votis Dominum valeant deprecari.

Quod si forte quidam exstiterint cum eodem patriarcha communicare nolentes, admoneantur secundo et tertio ut sanctae Ecclesiae se unire procurent. Quod si acquiscere noluerint, in sua pertinacia manere volentes, sacra eos communione, his praesentibus missis nostris una cum synodo jussimus privare, quousque ad suum redeant patriarcham et ad sanctae Ecclesiae unitatem, cum praecipue ipsi episcopi a nobis sint canonice excommunicati. Et ideo si eos in consortium suum receperit, aliquamve cum eis communionem habuerit, simili modo eumdem patriarcham cum ipsis episcopis ecclesiastica communione judicamus esse privatum. Data mense [Col. 0857C] Augusto die decima sexta [a 1Kb] , indictione duodecima.

Missa per Petrum presbyterum.





ADNOTATIO SEVERINI BINII. De praecedentis epistolae a Photio adulteratione.

Qua occasione hanc de Photii absolutione et restitutione epistolam pontifex scripserit, diximus supra in notis ad Vitam Joannis papae VIII. Haec in codice Vaticano charactere Longobardo exarato, atque jam haud pridem, sed mendose nonnihil, cuso, scripta est.

Summa plane Dei providentia factum est ut ejusmodi Joannis VIII papae litterae in nostrum usque tempus in ejus regesto, sive ut dicunt vulgo, registro integrae servarentur, nec sicut aliorum plurium pontificum epistolae perderentur: ut ex his etiam ex Nicolai et Adriani epistolis Photius millies possit redargui imposturae et falsitatis convinci. Ad usitatam impostor artem rediit falsandi litteras Romanorum pontificum, et fingere nova scripta, nam praeter ea [Col. 0857D] quae plus satis de ipso dicta sunt sub Nicolao et Adriano pontificibus, et in synodo universali sunt proclamata, novae rursus ab impostore prodiere falsitates, ut plane acciderit de his Joannis papae litteris quod de suis, ab eodem Photio falsatis, Nicolaus in epistola ad Michaelem imperatorem exclamat, cum ait: Ex his, inquit, quae ibidem ex ea lecta sunt, nonnulla addita, multa mutata, plura subtracta reperiuntur, et per omnia talis a vobis effecta est, ut aut nihil, aut parum aliquid nos per eam de crebro dicti comministri Ignatii disposuisse causa videamur. Haec tunc Nicolaus, quae etiam nunc ab ipso Joanne repetenda essent, si vivens videre potuisset, ut Nicolaus, quomodo suas missas Constantinopolim litteras Photius addendo, minuendo atque mutando, male pessimeque habuisset.

[Col. 0858A] Sed quorsum haec ipse? dices. Voluit scelestus quasi ex Joannis papae litteris non solum suam restitutionem firmam roboratamque monstrare, sed et falsatis illis probare etiam auctoritate ejusdem pontificis octavam synodum oecumenicam esse damnatam; probatam vero recentem ab ipso adversus eam Constantinopoli celebratam; octavamque pariter nominatam in abolitione legitimae octavae oecumenicae sub Adriano pontifice celebratae. Ex quo grande malum illud evenit ut pro germana octava, a Graecis maxime, accepta sit synodus Photiana; ut factum inter alios a Zonara est videre, qui in sua canonum collectione et interpretatione posuit loco octavae oecumenicae synodum Photianam sacrilegam: quam ipsam et Theodorus Balsamo universalem appellat, cujus et tres canones recitat; sic et reliqua Graecorum schismaticorum colluvies. Tu igitur, lector, hic, amabo te, sede, arbiter veritatis, atque ex litteris Joannis papae in Graecum a Photio redditis et recitatis [Col. 0858B] in secunda actione suae pseudosynodi, revocatis vero ad Latinitatem a Friderico Metio origine Graeco, sed pietate catholico atque fide Latino, modo ob virtutum atque doctrinae praestantiam creato Thermarum episcopo, veteratoris malas artes intellige. Exstat ipsa integra Photiana pseudosynodus Graece in scripto codice bibliothecae Columnensis, quae fuit cardinalis Sirleti, nota numeri quadragesimi, in quo sub actione secunda eadem epistola Joannis papae recitatur ad imperatorem scripta adeo mutata, ut vix quis cognoscat eamdem esse Joannis, quam nuper recitatam audisti; sic enim se habet:

Joannes, servus servorum Dei, serenissimis dilectis filiis nostris spiritualibus, et Deo charis BASILIO, LEONI, et ALEXANDRO victricibus [pro victoribus, HARD.] imperatoribus et aeternis Augustis.

[b 1Kb] Puritas et splendor vestrae rectae fidei, et morum probitas, et benignitas perfecta, o Christianissimi et maximi imperatores Romanorum, luminum instar in medio terrae micantes usque ad omnes fines, ad [Col. 0858C] quos universus orbis, extenduntur et splendent. Non enim sola recta fide praestantes, in aliis rebus vos oscitanter habetis, sed potius super vestram irreprehensibilem fidem superaedificatis non lignum aut herbam, aut arundinem, sed pretiosos lapides aurum et argentum, et ut breviter dicam, omnia alacri studio perficitis, quibus cognoscitis Deo rem gratam facere. Nihil vero Deo gratius esse dignoscitur quam ut universae ejus Ecclesiae quascunque sol respicit, recta fide et mutua inter se dilectione et charitate viventes, illi singulis diebus gratias agant. Quapropter hanc unionem etiam in vestra Dei Ecclesia conspici et vigere vos percupientes, Romanam sanctam Ecclesiam per vestros legatos et sacras litteras adjutricem assumpsistis, pro certo habentes eam vobis futuram praesto ad id quod optastis. Neque vos primi id agere coepistis, ut hanc rem excogitaretis, sed vestigiis praedecessorum vestrorum inhaerentes; in quanam schola, quaerere est etiam [Col. 0858D] dignum: a principe videlicet apostolorum Petro, quem Dominus omnium Ecclesiarum caput constituit, inquiens illi: Pasce oves meas (Joan. XXI); nec non a sacris et orthodoxis sanctorum Patrum decretis atque doctrinis, quemadmodum sacrae et piae vestrae litterae testantur: id vero propterea facitis, quo magis vestrae fidei firmitas celebrata eluceat, et erga Deum dilectio sincera et efficax patefiat.

Nihil enim aliud aptius et dignius contingere potest illis qui maximis dignitatibus et principatibus sunt constituti, quam rectae fidei splendore et Dei dilectione praestare contendere; et curare ut omnes qui cum eadem fide Deum venerantur, dilectionis etiam vinculo uniantur et constringantur. Quapropter vestris litteris obsequentes nos, et mellifluis verbis deliniti, ignis instar accensi, cum universa [Col. 0859A] nostra sanctissima Romanorum Ecclesia unanimes et concordes surreximus ad ea omnia quae a vobis scripta sunt prompto et alacri animo peragenda. Scripsistis nobis, noster dilecte fili, ut nostra apostolica viscera misericorditer aperiremus, et omnes quotquot fuerint qui in vestra Ecclesia vel propriis chirographis vel alio quovis pacto praevaricati sunt, et canonicis censuris obnoxii sunt effecti, reciperemus et pacis et unionis curam haberemus. Quin etiam ante omnia Photium religiosissimum episcopum nostrae communionis haeredem et participem, et comministrum facientes, ad magnum episcopatus culmen et dignitatem patriarchalem iterum constitueremus, ne Ecclesia Dei multo tempore schismatum Deo exosorum et malorum scandalorum fluctibus agitata permaneat.

Nos vero vestrae serenitatis preces accipientes ut rationales et justas et Deo acceptas, et tempus jam praesto esse, quod antea quaerehamus, et invenire Deum precabamur, et rationi etiam congruum [Col. 0859B] censentes Ecclesiam Dei tranquillam reddere, misimus propterea legatos qui vestram perficerent voluntatem [a 1Kb] . Et licet pietas vestra Photio vim inferendo nos praevenit, in illo restituendo videlicet, antequam nostri legati isthuc venissent, haec tamen nos supplemus non auctoritate nostra, licet hoc etiam facere possimus, sed apostolicis constitutionibus et sanctorum Patrum decretis horum demonstrationem afferentes, neque Ecclesiae regulas jamdiu traditas solventes, sed eas in quibuscunque, dum harum nimis exacta et immutabilis observantia servatur, divellit et destruit totam compagem corporis Ecclesiae, ad quod conducit trahentes, ab ipsamet Ecclesia edocti. Secundus enim canon Nicaenae synodi haec habet. Quoniam frequenter vel a necessitate vel alio quovis pacto coguntur homines ecclesiasticos canones transgredi, et quae sequuntur. Nec non papa Gelasius de seipso inquit quod ubi vis non apponitur, sanctorum Patrum statuta [Col. 0859C] inconcussa maneant. Similiter etiam sanctissimus papa Leo in eodem spiritu praecipit, dicens: Ubi vis non praecedit, immobilia permaneant sanctorum Patrum statuta; ubi vero necessitas et vis reperitur, ibi ad id quod convenit Ecclesiis Dei, ille qui potestatem habet dispenset. Ex necessitate enim, juxta divinum apostolum, etiam legis fit mutatio. Felix praeterea papa consona etiam dicit: De hoc enim oportet animadvertere ut ubi necessitas contigerit, saepenumero etiam constitutiones Patrum transgredi liceat. Sancta etiam synodus Carthaginensis ait trigesimo quinto capite: Mandamus ut Donatistarum clerici iterum ad ecclesias revertantur, licet etiam a synodo fuerint damnati. Synodus etiam synodum abrogasse reperitur propter unionem Ecclesiae et concordiam. Et Innocentius papa ait: Isti a Bonoso ordinati haeretico recipiantur, ne iterum scandala in Ecclesia Dei oriantur.

Neque solum istis, licet tales essent ut ex illis [Col. 0859D] fuissent ut haeretici damnati, apostolica tamen sedes Ecclesiae pacis curam gerens manus adjutrices porrexit, verum etiam orthodoxis episcopis et patriarchis ad ipsam confugientibus, sicut nunc religiosissimus Photius, et auxilium implorantibus opem tulit. Nostis omnino magnum Athanasium episcopum Alexandrinum et Cyrillum et Polychronium Hierosolymorum, Joannem quem dilectio vestra Chrysostomum appellat, Flavianum etiam Constantinopolitanum: hos enim a synodis damnatos et reprobatos, cum ad sanctam Romanam Ecclesiam confugissent, apostolica sedes haec nostra [Col. 0860A] confirmavit et ad priorem dignitatem restituit. Si igitur ex Donatistis et ex Bonoso ordinationem acceperunt, et ab Ecclesiae catholicae limitibus fuerunt ejecti a synodo numerosa, iterum ab alia synodo recipiuntur, et in sacerdotum numero collocantur, ut Ecclesia Dei indivulsa et a schismatibus integra et libera permaneat (nihil enim oculis Dei magis exsecrandum et abominabile conspicitur quam is qui schismatum auctor in ecclesiis exstiterit, et nihil jucundius vel charius etiam bonitati quam Ecclesiam suam integritatem, perfectum erga Deum amorem, et erga proximum dilectionem conservare), multo magis viros orthodoxa fide illustres, et vitae gravitate et rerum peritia celebres, non oportet illos contemne [b 1Kb] , obnoxios poenitentiae jugo gravari, sed ad priorem dignitatem restituere.

[c 1Kb] Cum enim semel apostolica haec sedes claves accepisset regni coelorum a primo et magno pontifice Jesu Christo per principem apostolorum Petrum; [Col. 0860B] cum illi dixisset: Tibi dabo claves regni coelorum, et quaecunque solveris super terram, erunt soluta et in coelis; et quaecunque ligaveris super terram, erunt ligata et in coelis (Matth. XVI); habet facultatem omnes ligandi atque solvendi, et juxta prophetam Jeremiam, evellendi et plantandi (Jer. I). Hac de causa nos, auctoritate usi principis apostolorum Petri, cum universa Ecclesia [d 1Kb] affirmamus vobis, et per vos etiam sanctissimis fratribus et comministris patriarchis, Alexandrino, Antiocheno et Hierosolymitano, et reliquis episcopis et sacerdotibus, et universae Constantinopolitanae, nos convenire et consentire vobis, vel potius Deo in omnibus quae a nobis vos petistis. Et primum quidem nos recipere Photium admirabilissimum et religiosissimum archiepiscopum et patriarcham fratrem nostrum, et communionis cum sancta Romanorum Ecclesia consortem et participem, et haeredem, non solum propter alias virtutes quibus ille praestat, verum etiam propter scandala e medio tollenda, et pacem [Col. 0860C] Dei, et dilectionem adinvicem inter nos firmandam. Recipite etiam ipsum vos certo et firmo animo, et charitate et fide, omne iniquitatis et malitiae venenum, et duplicitatem et ambiguitatem de cordibus vestris avellentes, sicut ipsum recepit Romana Ecclesia.

[e 1Kb] Didicimus enim fere ab omnibus qui huc veniunt ex illis qui istic versantur, Photium omnibus praerogativis praestare coram Deo non solum sapientia et prudentia circa res divinas et humanas, verum etiam circa omnes virtutes morales, et curam divinorum praeceptorum; tanquam irreprehensibilem operarium celebrari. Neque justum duximus talem virum otiosum et inutilem permanere, sed in altum in vestra Ecclesia iterum elatum et lucentem consueta sibi et Deo dilecta opera exercere, tum erga sacerdotes, tum etiam erga episcopos. Quapropter eumdem resumentes sermonem, vobis dicimus: Suscipite virum istum absque ulla dubitatione.

[Col. 0860D] [f 1Kb] Nec aliquis pro sui excusatione adducat injustas synodos adversus ipsum habitas, neque, ut multi stupidiores opinantur, decreta praedecessorum nostrorum beatorum pontificum, Nicolai videlicet et Adriani adversus Photium lata accuset; non enim recepta fuerunt ab ipsis quae contra sanctissimum Photium gesta fuerunt. Nullus per chirographa vestra occasionem sumat ad schismata fovenda cum illo et adinvicem: omnia enim jam sedata sunt et abrogata, omnia quae contra Photium gesta sunt, irrita et nulla per nos minimos in manibus principis apostolorum reposita sunt, et per eum in humeros [Col. 0861A] Jesu Christi agni Dei qui tollit peccata mundi.

[a 1Kb] Recipite igitur ipsum apertis ulnis, fratrem videlicet nostrum comministrum. Recipite episcopum et Dei et irreprehensibilem. Recipite patriarcham vestrae Ecclesiae. Confirmate erga illum dilectionem, fidem, et cum observantia obedientiam, et per hunc erga sanctam Romanam Ecclesiam eamdem confirmate. Qui enim illum non recipit, nec ea quae a nobis et sancta Romanorum Ecclesia de illo decreta sunt, recipit; nec is adversus nos bellum suscipit, sed adversus sanctum Petrum apostolum vel potius adversus Christum ipsum Filium Dei, qui ita honoravit et glorificavit apostolum suum ut ipse ab eo haberet facultatem ligandi atque solvendi.

[b 1Kb] Hoc etiam rogamus pietatem vestram, ut in memoriam revocetis ex quo tempore scandala et schismata in vestram Ecclesiam ingressa sunt et eam integritatem corruperunt, horum malorum nullam aliam fuisse causam, nisi quod vos imperatores admisistis blasphemias et calumnias adversus [Col. 0861B] pontifices et patriarchas vestros ac reliquos Dei sacerdotes, nec non quod vos parvipendistis dilectionem et fidem et honorem et observantiam erga illos. Rogamus itaque divinam potentiam vestram ut ex nunc aures obturetis imperii vestri a Deo electi calumniis et obtrectationibus adversus pontifices quas pravi illi homines et malis solum gaudentes vobis suggerere solent, et eos tanquam piacula et abominationes, iniquas verborum illorum sagittas repellere velitis: patriarchas autem vestros in honore habere, et quasi proprios patres existimare, tanquam Dei et hominum mediatores venerari. Ipsi enim vigilant pro animabus vestris, et quae pro salute vestra faciunt vobis a Deo semper deprecantur, nec non, ut par est, pro iis quibus vos Deum offendistis errantes, sacrificia ipsi offerunt, ut vobis Deum placent, benevolum illum vobis reddentes. Neque id solum, verum etiam pro tranquillitate et duratione potentiae vestrae, et pro victoria [Col. 0861C] adversus hostes obtinenda Deum nostrum misericordem orant. Doctores, etiam et magistri, vobis existunt, dum vos admonent ut ea faciatis quibus regnum coelorum acquiratis.

Praeterea vos prae aliis diligere noscuntur: non enim adulatorum amicitiam sectari sciunt vobiscum, adulatorum instar vos diligere, sed potius charitatem, quam ipsos docuit Christus Jesus per sanctos apostolos suos. Non oportet igitur vestros patriarchas a vobis contemni, tum propter ea omnia quae praedicimus tum etiam ut juxta Domini praeceptum illos diligatis. Nec vos lateat quod si hoc feceritis, non solum honores illorum consequemini, quos vos honoratis et colitis, sed illum potius qui eorum manibus in altari ministratur, videlicet Christum, qui pro peccatis omnium Deo offertur: qui enim illos honorat, Deum honorat; et qui illos aversatur et respuit, Deum ipsum respuit. Falsas itaque detractiones et obtrectationes, per [Col. 0861D] quas zizania et schismata et scandala in Ecclesia Dei oriuntur, et dividunt inconsutilem Christi vestem, tanquam venenum aspidum, vestrum imperium vitet, et potius sanctissimo Photio fratri et comministro nostro opem ferat in omnibus quae ad Ecclesiae bonum regimen faciunt.

[c 1Kb] Eos etiam qui ipsum non quo par est honore habent, argue ut corrigantur; saepe enim quos Dei timor et erga divina religio et pietas non correxit, [Col. 0862A] imperatorum et principum indignatio in eos irruens modestiores reddit. Idque si feceris, regnum tibi coelorum comparare certo scito, et sempiternam imperii cui durationem et pacis confirmationem. Si vero id minus feceritis, pro certo habeatis quod nunquam schismata deerunt in Ecclesia Constantinopolitana.

[d 1Kb] De hoc etiam legem condere, tuum imperium a Deo custoditum monemus, ut post obitum sanctissimi Photii comministri et fratris nostri nullus e saeculari ordine ad pontificalem dignitatem eligatur, et ordinetur sed potius ex presbyteris cardinalibus, ex iis videlicet qui catholicae Ecclesiae sunt ascripti, vel ex ejus diaconis, vel aliis sacerdotibus, qui existunt sub sede Constantinopolitana, juxta sacros canones, ut ne contra ecclesiasticam regulam et sanctorum Patrum canones res vestrae peragantur. Procedere autem hunc volumus per singulos gradus Ecclesiae satis probatum, [e 1Kb] primum lectorem, deinde [Col. 0862B] acolythum, postea diaconum, deinde presbyterum et tandem episcopum, si tamen bonum habuerit testimonium de se pietate et scientia; quoniam dum in inferioribus gradibus aliquod temporis spatium immoratur, ejus virtus et probitas agnoscit, et hoc pacto oportet vestros patriarchas progredi, non ex tempore praeoccupare singulos gradus, ut in domo Domini nihil inveniatur incompositum et inordinatum. Qui enim supra omnes gradus collocatur, irreprehensibilis in omnibus oportet reperiatur.

[f 1Kb] Nec quia nos vestrae Ecclesiae paci et quieti consulentes, Photium religiosissimum fratrem nostrum recipimus, sicut et papa Adrianus Tarasium ejus avunculum, hoc jam vobis pro consuetudine et regula usurpetur; quae enim raro bona sunt, non possunt lex fieri multis et pro lege sumi. A Domino enim nostro Jesu Christo edocti, etiam nos viscera misericordiae recipientes, condonavimus vobis petitionem vestram tum de Photio, tum de aliis sacerdotibus ex altera ordinatione existentibus indultum [Col. 0862C] concessimus. Quicunque vero in futurum ausus fuerit id iterum committere, poenitentia ex canone a nobis absque ulla remissione et damnatio illi irrogabitur.

[g 1Kb] Rogamus etiam hoc pietatem vestram ut neque frater et comminister noster Photius sanctissimus, nec alius quispiam successorum ejus in futurum in Bulgaria ordinationes habeat, neque per pallium illuc missum, neque per defensorem praedictam provinciam Bulgarorum ut propriam ministret. In alieno enim solo non decet alios aedificare. Praedecessor enim noster Nicolaus felicis recordationis precibus principis Bulgariae Michaelis apostolicis doctrinis gentem illam educavit, et per religiosos suos episcopos omnes ecclesiasticas regulas et canones, et quaecunque ad Christianam religionem pertinent cum illis tradidisset, eos perfecit: licet nonnulli audacter subripuerint nobis praedictam provinciam, quae ad eos non attinebat; ordinationes [Col. 0862D] etiam et consecrationes ecclesiarum et omnia quaecunque facere minus oportebat, peregerint. Quapropter praeter praedicta, et hoc etiam vobis notum facimus, ut, si aliquando episcopos ibi degentes contra nos aliquid delinquere deprehendemus, et canonicis poenis illos subjiciemus, non habeant vos ad quos confugiant, sed potius vos inveniant in hoc nobis concordes nec dissentientes.

[h 1Kb] Oramus praeterea imperium vestrum Christo [Col. 0863A] dilectum ut congregetis episcopos et presbyteros cujuscunque ordinis ecclesiastici et civilis qui a nobis dissentire videntur, ubicunque fuerint intra terminos vestros, eosque ad vos ducendos curetis, et moneatis ut ipsi uniantur Ecclesiae Dei et Photio sanctissimo patriarchae fratri et comministro nostro nobis unito. Proprias pontificales et sacras vestes, gradus etiam illis restituite, et viscera misericordiae illis aperite, ut quemadmodum unus Deus, unum baptisma, una fides, ita et nos ipsi unum etiam in Christo, et per vestram piam doctrinam unum pariter nobiscum sint, et in Ecclesiae Dei perfectione coordinati et conjuncti nobiscum in Christi sanctissimum corpus, ut in eadem mente et in eadem voluntate permanentes, Deum omnium glorificemus. Nec aliquis in posterum dicat: Ego quidem sum Cephae, ego vero Pauli (I Cor. I): sed ut omnes hoc dicamus quod Christi sumus crucifixi et mortui pro nobis, qui per suam passionem quae in terris sunt et quae [Col. 0863B] in coelis invicem conciliavit, et nos Deo conjunxit et Patri per se ipsum et mutua dilectione et communione. Si vero a vobis eos advocatos monentes et hortantes et orantes, ad unionem Ecclesiae convenire vobiscum semel et iterum et saepius obedire illi noluerint, neque nostris litteris obtemperare et suammet lucrari salutem, sed in priori sua pertinacia et temeritate permanserint istiusmodi homines, praecipimus ab immaculati corporis et sanguinis Domini nostri Jesu Christi perceptione alienos fore, quousque uniantur sanctae Dei Ecclesiae, et Photio sanctissimo patriarchae fratri et comministro nostro. Et postea: Hoc peracto quae sequuntur justam illorum damnationem, in his litteris non scripsimus, ne amplius prorogaretur oratio praeter modum, sed in commonitorio conscripsimus religiosissimi Petri presbyteri et cardinalis nostri legati, una cum Eugenio et Paulo religiosissimis episcopis, ut cum ipsis praesidens in synodo una cum sanctissimo Photio fratre et comministro, Dei oculum qui omnia videt et semper vigilat [Col. 0863C] ante suos oculos habentes, et inevitabilem divinam justitiam et suam conscientiam immaculatam et inculpatam conservantes, omnes res Constantinopolitanae Ecclesiae, et quaecunque indigent correctione, et quae, ut par est, declinare debent, ut id quod melius est et conducibilius Dei Ecclesiae, peragatur. Coelestis imperator piam potentiam tuam custodiat.

Hucusque ex Photiana versione Joannis papae epistola. Cur autem in titulo Joannis epistolae non insit Constantini nomen, id accidit quod, sicut ex Niceta dictum est, mortuus inter haec fuerit Constantinus ipse Augustus primogenitus Basilii imperatoris.

Vidisti imposturas, lector, veritatis amator et cultor, exsecratus es procul dubio, quas in profano etiam homine, nedum sacerdote, et episcopo et patriarcha, sed et in ethnico, omnisque divinae et humanae legis experte barbaro improbare non possis; totque falsitates admistas litteris non privati alicujus [Col. 0863D] et ignoti hominis, sed ab apostolica sede ex episcoporum concilio datis; nec ad vilem aliquem terrae filium, sed ad ipsum Orientis imperatorem, nec otiose vel leviter de rebus nullius momenti conscriptis, sed quae maximi omnium ponderis essent; ut merito tanti auctorem sceleris improbare et exsecrari, ipsumque facinus abominari atque horrere tanquam funestum aliquid ab imis inferis proditum a principe tenebrarum per filium tenebrarum nominetenus lucis angelum mentientem Photium, omnino debeas.



CCXLIV. AD CONSTANTINOPOLITANOS. (Anno 879.) Jubet eos, schismate sedato, ad Ecclesiae unitatem redire, et Photio communicare.

Eximiis viris JOANNI, LEONI et PAULO patriciis, atque [Col. 0864A] STILIANO, JOANNI et METROPHANI reverendissimis metropolitis, et caeteris sacerdotibus, seu cujuscunque ordinis clericis seu laicis.

Omnium Ecclesiarum Dei secundum Apostolum sollicitudinem habentes, et pastoris gregis Dominici nobis in ipso apostolorum principe curam commissam gerentes, Domino dicente: Si diligis me, Simon Petre, pasce oves meas (Joan. XXI), condolemus vobis; quoniam multis jam labentibus annis usque ad praesens in discordiae divisione et in scandalorum perturbatione vos videmus promptos manere, nec per charitatis custodiam ad unitatem Ecclesiae reverti. Quam videlicet unitatem qui non tenet, Dei legem non tenet, Patris et Filii fidem non tenet, vitam non tenet nec salutem. Hoc denique unitatis [Col. 0864B] sacramentum, hoc concordiae vinculum inseparabiliter cohaerens ostenditur, quando in Evangelio tunica Domini nostri Jesu Christi non dividitur omnino, nec scinditur, sed sortientibus de veste Christi, quis potius Christum indueret, integra vestis accipitur, et incorrupta, atque indivisa tunica possidetur. Possidere enim non potest indumentum Christi, qui scindit et dividit Ecclesiam Christi. Quis ergo sic sceleratus et perfidus? quis sic discordiae furore vesanus? Quis aut credat scindi posse aut audeat scindere unitatem Dei? vestem Domini? Ecclesiam Christi? Monet ipse in Evangelio suo dicens: Et erit unus grex, et unus pastor (Joan. XVI). Apostolus autem Paulus hanc eamdem nobis insinuans unitatem, hortatur dicens: Obsecro vos per nomen Domini [Col. 0864C] nostri Jesu Christi, ut idipsum dicatis omnes, et non sint in vobis schismata; sitis autem perfecti in eodem sensu et in eadem sententia (I Cor. I). Et iterum dicit: Sustinentes invicem in dilectione, satis agentes servare unitatem spiritus in conjunctione pacis (Ephes. IV); quoniam nec habere pacem cum Deo poterit, qui cum fratribus pacem per zeli discordiam non habuerit. Quam igitur sibi pacem promittunt inimici fratrum? Quae sacrificia celebrare se credunt sacerdotes, charitatis Dei qui non sunt veste induti? Pacem nobis Christus dedit: Pacem, inquit, meam do vobis, pacem relinquo vobis (Joan. XIV); concordes atque unanimes esse praecepit; dilectionis et charitatis foedera incorrupta atque inviolata mandavit. Et [Col. 0864D] ideo vestram salutem cupientes, monemus, et apostolica benignitate jubemus, vos omnes sanctae Ecclesiae uniri, vestroque patriarchae, Photio videlicet, quem pro Ecclesiae Dei pace et unitate recepimus, adhaerere communicareque studete. Nam si haec nostra apostolica monita, tantis supradictis testimoniis divinis firmata, audire contempseritis, in vestra pertinacia manere volentes, scitote quia missis nostris praecipimus tandiu vos omni ecclesiastica communione privare, quandiu ad unitatem corporis Christi et ad vestrum contempseritis redire pontificem. Nec aliquis vestrum hanc habeat in redeundo excusationem, pro scripturis de hac causa compositis, quia divina potestate, quam accepit Ecclesia Christi, cuncta solvuntur vincula, quando per pastoralem [Col. 0865A] auctoritatem quae fuerant ligata solvuntur; quoniam, sicut dicit sanctus papa Gelasius, nullum est vinculum insolubile nisi circa eos qui in errore persistunt. Data mense Augusto, indict. XII, die XVI.

Missa per Petrum presbyterum.



CCXLV. AD CLERICOS CONSTANTINOPOLITANOS [a 1Kb] . (Anno 879.) Ejusdem ac praecedens argumenti.

Reverendissimis et sanctissimis omnibus episcopis, confratribus Ecclesiae Constantinopolitanae sedem respicientibus, seu tribus aliis principalibus ecclesiis Hierosolymitanae.

Quorumdam sane vestrum, fratres charissimi, scripta suscipientes, unanimitatem atque consensum [Col. 0865B] in parte Photii in eis plene reperimus, indeque obnixe optantes, ut quod particulariter hactenus, hoc canonice semper et generaliter, atque secundum ea quae sunt Christi Jesu, et non quae vestra, pia animi devotione, id ipsum, ut non sit in vobis schisma, sapiatis quaerere, pulsare et invenire; nos autem moderatione sedis apostolicae, sicut divisa contentione atque dolemus scissa errore, ita gaudemus in vinculo pacis ac charitatis compagine soliditatis fraternitatem vestram sine intermissione inviolate persistere, juxta Apostolum (I Cor. XIII), idem sapite, et Deus pacis erit vobiscum. Quod vero sollicita intentione vestra petit dilectio, uti auctoritate beati apostoli principis apostolorum Petri, vobis Photium patriarcham in regia urbe Constinopolitana fore [Col. 0865C] consentiamus, illud animo luce clarius retinetis, quod in Evangelio primo pastori Dominus ait: Ego pro te rogavi, Petre, ut non deficiat fides tua; et tu aliquando conversus confirma fratres tuos (Luc. XII). His hortationibus succensi, imo potius corroborati, in quantum sine gravi offensione valemus auxilium ferre, tam cunctis Domini sacerdotibus quam universo in orbe terrarum Christiano populo, nunquam desinimus, sequentes praedecessorum exempla, de quibus sanctae memoriae Adriani papae in Tarasii nuperrime regiae urbis patriarchae confirmatione (in epistola ad Constantinum et Irenem imperatores), haec interim ponimus verba; inter reliqua inquit: Ipse enim Tarasius regiae urbis patriarcha misit nobis synodicam, priscam adimplens consuetudinem, [Col. 0865D] quam suscipientes et liquidius indagantes, et tam de fassione rectae fidei ejus quam dogmatum sanctarum sex synodorum et venerandarum imaginum ovantes, nimis iterum conturbati ac contristati sumus quia ex laicorum ordine, et imperialibus obsequiis deputatus, repente in patriarchatus culmen electus est, et apocaligus [in epist. Adriani, a caliga militari] contra sanctorum canonum censuram factus est patriarcha. [Col. 0866A] Et quod dicere pudet, et grave tacere est, qui regendi adhuc et docendi sunt doctores nec erubescunt videri nec metuunt, ducatumque animarum impudenter assumunt, quibus via omnis ignota doctoris est, quo [forte, qui quo, HARD] vel ipsi gradiantur ignari sunt. Quod quam pravum quamve sit temerarium, saeculari ordine et disciplina monstratur: nam dum dux exercitus non nisi labore et sollicitudine expertus eligitur, quales animarum duces esse possunt qui in episcopatus culmen immatura cupiunt festinatione conscendere? Hujus saltem rei comparatione considerent et aggredi repente inexpertos labores abstineant, quippe qui non didicerint quod doceant. Unde canonica instituit censura nequaquam ex laico ad sacerdotium repente transire. [Col. 0866B] Et nisi per ejus fidelem concursum pro sanctarum imaginum erectione ejus consecrationi assensum omnimodo tribuere nequivimus. Porro et nos ac vos, fratres charissimi, lege constringimur ut si deinceps apud cunctam ecclesiam quae in vobis est a paternis regulis per similem praevaricationem nunquam spondeatis delinquere, id est, ne neophytum repente ad honorem ascendere [b 1Kb] . Et si parochiam Bulgarae gentis, quae Deo auctore beati Petri apostoli intercessione, atque decessorum nostrorum labore, ad Christum conversa est, subducta quam ibi fecistis illicitam ordinatione, reddideritis; et abjectos quosque fratres ac discordantes vestro labore [f. deest reconciliaveritis] studio cum praedicto Photio quem patriarcham in regia urbe desideratis habere, aliisque [Col. 0866C] piis operibus offensionem quam coram Deo et sanctis canonibus contraxistis in hac parte, recompensaveritis. Venerabilem fratrem Photium coram synodo misericordiam quaerendo, et patriarchatus honore fungi volumus, et nostrae communionis, imo et beatorum apostolorum seu omnis Ecclesiae fore, Domini miseratione, participem. Hoc exemplo roborati maxime quo egregius praedecessor noster Innocentius sanctissimus papa Photinum restaurare dignatur, dicens (epist. 12, n. 7): Veniam nunc ad maximum quasi quoddam thema, Photinum; et inter alia: Quia res ad salutem rediit veniae, hunc in tantum vobis annitentibus, post condemnationem more apostolico subrogamus, tantisque vestris assertionibus, vobisque tam bonis, tam charis non dare consensum, [Col. 0866D] omnibus duris rebus durius arbitramur. Pro vestra ergo approbatione, fratres charissimi, et sententia ac postulatione episcopum Photinum habetote. Licitum est ita constituere ut deprecamini; et nostram in melius conversam sententiam, labore vel testimonio vestro, compotes voti suscipite. Sollicitos enim vos pro salute libenter admitto; cui manum porrigitis, vobiscum porrigo; cui porrigo, mecum porrigite. [Col. 0867A] Haec enim est ad Corinthios apostolica declarata benignitas, ut in uno spiritu ductam ac reductam sententiam boni semper indifferenter sequantur. Data mense Augusto, indictione duodecima.

Missa per Petrum presbyterum.



CCXLVI. AD PAULUM ET EUGENIUM EPISCOPOS. (Anno 879.) Constituit eos una cum Petro presbytero legatos, ut, sicut illos monuerat, pacem in Ecclesia Constantinopolitana conficiant.

Reverendissimis PAULO Anconitano EUGENIOQUE Ostiensi episcopis.

Quamvis contra nostram egeritis voluntatem, et Constantinopolim venientes, inquisita causa Ecclesiae pacis et unitatis, Romam reverti nobisque omnia [Col. 0867B] sub certa relatione debebatis referre. Et quia primam legationem vobis commissam idonee non peregistis, secundam vobis ideo committere non debebamus; tamen apostolicae miserationis benignitate utentes, et in hac secunda legatione fideliter perficienda vos huic Petro religioso presbytero cardinis nostri, familiarique nostro sociamus, quatenus ea quae pro pace et unitate Ecclesiae Dei agenda sunt, secundum apostolicos nostrae auctoritatis apices, et secundum [a 1Kb] commonitorii nostri tenorem capitulatim descriptum, sagaci valde intuitu simul agatis et ita definiatis ut gratiam nostram, quam prius inobedienter agendo exasperastis, nunc fideliori devotione operando, placabilem habere possitis. Data mense Augusto, indictione duodecima.



CCXLVII. AD PAULUM ET EUGENIUM EPISCOPOS, SIMILITER AD PETRUM PRESBYTERUM. (Anno 879.)
[Col. 0867C]




Mansi monitum in sequentem epistolam.

Romana synodus, auctoritate Joannis papae congregat, Petrum aliosque adjunctos ei legatos ea facultate duntaxat instruxit atque communivit, ut Photium a censuris ecclesiasticis absolverent et sedi Constantinopolitanae restituerent: non ad veram et germanam synodum octavam, sub Adriano pontifice habitam, reprobandam: et particulam illam, Filioque, e symbolo penitus tollendam, multa auctoritate iidem muniti fuerant. Haec cum pateant ex epistola Joannis ad Basilium imperatorem scripta (epist. 243), qua se in Photio sedi suae restituendo, non concilii dissipatione vel abrogatione, sed tantum dispensatione uti significat; secundo ex epistolis 250 (nunc [Col. 0867D] 297) et 251 (nunc 296), quibus indicat se reprobare omnia quae praeter restitutionem Photii acta sunt. Tertio ex ipso commonitorio per Photium corrupto et falsato, in quo episcopi subscribentes profitentur omnes se commonitorio pro Photii restitutione subscribere. Nos vero et germano commonitorio cujus 203, 250 (nunc 296, 297) aliisque pluribus Joannis papae epistolis mentio fit, destitui, commonitorium illud quod a Pothio corruptum, et in Photianae pseudo octavae synodi actione 3 lectum fuit, inserendum esse putavimus; tum ut inde acta hujus concilii confirmentur; tum ut quae auctoritate legatorum in [Col. 0868A] pseudo octava Photiana synodo Constantinopoli gesta dicuntur, falsitatis et imposturae manifestae redarguantur. Commonitorium autem Graece scriptum et a Metio Latine redditum sic se habet:



[EPISTOLA.]

JOANNES episcopus, servus servorum Dei; commonitorium fratribus PAULO et EUGENIO episcopis, similiter et PETRO presbytero cardinali, nostris Constantinopoli legatis.

Cum primum, divina favente gratia et intercessionibus sanctorum apostolorum, Constantinopolim ingressi fueritis, illuc divertite quo praecipiet imperator; et antequam imperatorem visitaveritis, nulli alii apostolicas litteras tradere velitis. Cum coram imperatore fueritis, litteras illi tradetis hujusmodi verbis illum alloquentes: Salutat vestrum ex Deo regnum spiritalis vester pater dominus Joannes apostolicus [Col. 0868B] papa, tuam ex Deo potentiam suis orationibus singulis diebus sancto Deo commendans, ut ille qui vobis hoc dedit desiderium propter ecclesiasticam pacem, tribuat vobis gratiam suam, et consoletur vos sua felici protectione, et perficiat in bonis desideria vestra. Si rogaverit imperator, antequam litteras legat sive capitula responsionis nostrae, hujusmodi verbis illis respondete: Si jubet imperium vestrum, videat epistolas. Et si dixerit: Quid continent epistolae? illi respondete: Salutationes continent, et omnino recte perficiunt. Postridie salutaturi Photium sanctissimum accedite, et epistolam illi tradite, salutantes illum decenter talibus verbis: Salutat te dominus noster Joannes apostolicus papa, et vult habere te fratrem et comministrum, sicut [Col. 0868C] scripsit imperator, ut propter pacem Ecclesiae reciperemus sanctissimum patriarcham Photium fratrem et comministrum nostrum, exaudiremus preces vestras, et praeciperemus ut coram nobis veniat ad synodum: et ut recipiat ipsum universa Ecclesia: juxta tenorem litterarum nostrarum, illum recipite ut comministrum nostrum, atque ut Ecclesiae Romanae gratiam habeat, surgentes, illi dicite: Mandat dominus noster sanctissimus papa ut omnes qui in diversis locis extra terminos exstiterunt, sive episcopi, sive presbyteri, sive quivis alii fuerint, et noluerint hucusque vobis communicare, vestro opere et labore uniantur Ecclesiae Dei, et fiant unum vobiscum. Qui si venerint, recipite illos, ut pater recipit filios, eosque monebit saepius, ut propter pacem [Col. 0868D] Dei Ecclesiae idem sentiant cum apostolico, ut unius sint cum ipso voluntatis: recipientes videlicet Photium sanctissimum patriarcham et cum illo una communicantes. Si autem venerint quicunque antea fuerant ordinati, recipiant sedes suas; qui vero deinde fuerant ordinati, accipiant ab episcopis ipsis victum et vestitum necessarium.

[b 1Kb] Praesidentibus vobis in synodo una cum praedicto sanctissimo patriarcha et legatis Orientalibus, una [Col. 0869A] cum reliquis archiepiscopis et metropolitis, et omnibus sacerdotibus Constantinopolitanae Ecclesiae, primum legantur litterae ad imperatorem missae, et interrogetur synodus si illas recipit, et si observat testimonia quae continent litterae ipsae. Quibus annuentibus, haec dicite: Dominus noster sanctissimus papa, omnium Ecclesiarum curam gerens, salutem etiam vestram et unionem et pacem procurans, misit nos servos suos ut dispersos congregemus et dissidentes conciliemus, et Ecclesiae misericordiae manum porrigamus, lapsos erigamus, ut omnes uno ore glorificemus Patrem cum Filio et Spiritu sancto.

Sequentes canones nostrorum Patrum dicimus, ut post obitum Photii sanctissimi patriarchae nullus a [Col. 0869B] civili dignitate Constantinopolitanam sedem ascendat, quemadmodum etiam litterae nostrae testantur.

Volumus etiam ut coram synodo praedictum Photium sanctissimum patriarcham oretis ut neque pallium in Bulgariam mittat, neque ordinet quemquam in ipsa provincia. Si enim haec fecerit, juxta sacros canones illum arguemus.

[a 1Kb] Volumus praeterea ut coram universa synodo promulgetur, quod synodus habita adversus praedictum patriarcham Photium tempore Adriani sanctissimi papae tum Romae tum Constantinopoli, ex nunc habeatur nulla et irrita, et non annumeretur cum alia sancta synodo.

[b 1Kb] Advertite ut juxta mandatum nostrum ita ambuletis, neque muneribus vos corrumpi sinatis, neque [Col. 0869C] adulationibus, neque minis et terroribus declinetis sive ad dexteram sive ad sinistram, sed regiam viam incedite, tanquam habentes locum et potestatem nostram, quam vobis propter Ecclesiae pacem sumus impertiti, ut vestro labore et diligentia digne gratiam nostram, et apostolicae sedis obtineatis, et nostrae communionis sitis haeredes.


Subscriptiones episcoporum qui interfuerunt Romanae synodo, ex qua prodiit commonitorium et litterae Petro legato datae.

    Zacharias episcopus Ecclesiae Anagninae et bibliothecarius apostolicae sedis in hoc commonitorio pro receptione Photii sanctissimi patriarchae propria manu subscripsi.
    Martinus episcopus Ecclesiae Narniensis in hoc [Col. 0869D] commonitorio apostolicae sedis pro restitutione Photii sanctissimi patriarchae propria manu subscripsi: sic et aliqui sequentes:
    Dominicus episcopus Triventi.
    Florius episcopus Maturensis.
    Gaudericus episcopus Velitrensis.
    Stephanus episcopus Ferentinas.
    Leo episcopus Gabiensis [Sabiniensis].
    Petrus episcopus Forosemproniensis.
    Leo episcopus Tarracinensis.
    Walpertus episcopus Portuensis.
    [Col. 0870A] Simeon episcopus Fundensis.
    Joannes episcopus Siminorum.
    Benedictus episcopus . . . . .
    Gregorius episcopus Silvae Candidae.
    Bonifacius episcopus Bleranorum.
    Theodorus episcopus Gallesiensis.
    Stephanus episcopus Nepesinus.

Presbyteri cardinales.
    Germanus presbyter tituli sanctorum Joannis et Pauli.
    Petrus presbyter tituli sancti Chrysogoni.
    Benedictus presbyter tituli sancti Balbinae.
    Adrianus presbyter tituli sancti Laurentii.
    Joannes presbyter tituli sanctae Caeciliae.

Diaconi cardinales.
    [Col. 0870B] Paulus diaconus subscripsi.
    Leo diaconus subscripsi.







ADNOTATIO SEVERINI BINII.

Audisti, lector, additamentum Photii de abrogatione concilii oecumenici VIII sub Adriano pontifice celebrati, jam superius apertissime redargutum falsitatis, ex recitatis Joannis papae VIII epistolis. Sed detegitur in eodem commonitorio eadem etiam impostura ex ipsa subscriptione episcoporum, qua (ut ex supra positis vidimus) profitentur omnes se commonitorio pro Photii restitutione subscribere. Quod si ex synodi sententia definita fuisset damnatio oecumenicae synodi VIII eademque commissa legatis in dato illis commonitorio, credibile utique est magis eam suis subscriptionibus expressurus fuisse quam Photii restitutionem.



CCXLVIII. AD PHOTIUM PATRIARCHAM CONSTANTINOPOLITANUM. (Anno 879.) Photium patriarcham Constantinopolitanum constituit, dummodo in synodo veniam postulet; decernit ne deinceps ullus e laicis in eadem Ecclesia statim episcopus ordinetur: jubet Bulgaricam dioecesim Ecclesiae Romanae restitui.
[Col. 0870C]


[EPISTOLA.]

PHOTIO patriarchae Constantinopolitano.

[c 1Kb] Experientia tuae prudentiae litteris pontificio nostro delatis satis ubertim comperta, altitonantem Dominum, piissimas ei grates agentes, laudavimus, qui postulatus dat omnibus sapientiam, et in domo faciens unanimes habitare, salvat omnes in se sperantes, et protegit se in veritate quaerentes; qui neque probos, reos, neque facit pios, tyrannos: tamen juste judicans, beatis quibuslibet aeterna praemia, et infelicibus, reservato interim poenitudinis tempore, [Col. 0870D] nisi resipuerint, aeterna confert supplicia. Praedictis quoque litteris praeconia nostra legentes, affectum tuum cognovimus, et quam sis nunc erga nos devotus, satis evidenter reperimus: verum in quo nobis nostra merita non suffragantur, Deo dimittimus; et in quo nos humanis laudibus quicunque mortalium elevare conantur, fragilitatem naturae nostrae cum summa formidine, eodem Deo prae oculis habito, contemplamur. Scimus enim, ipso dicente, quia qui se exaltat humiliabitur, et qui se humiliat exaltabitur (Matth. XXIII).

[Col. 0871A] Quod dicitur autem, sanctam Constantinopolitanam Ecclesiam in te convenire, teque privatam sedem recipere, missos vero nostros tecum minime consecrare, de adunatione omnium Deo gratias agimus; sed missis nostris ideo de hoc mandatum non dedimus, quia nil certitudinis, qualiter ipsa sedes haberet, antea comprobavimus. Nunc vero, sicut de pace et adunatione ipsius Ecclesiae valde gaudemus, ita et de dissensione nolentium acquiescere contristamur, quia Salomone [leg. Samuele] testante, quasi peccatum hariolandi est repugnare, et sicut genus idololatriae nolle acquiescere (I Reg. XV).

[a 1Kb] Verum super receptione privatae sedis nos debuimus ante consuli. Tamen quia, obeunte fratre et coepiscopo nostro Ignatio te Constantinopolitano [Col. 0871B] throno praesidere audivimus, tantum ut pax augeatur et jurgia cessent, multimodas Deo gratias agimus. Tu autem omnium mentes demulcens, omnes patulis ulnis amplectere, omnes dispersos congregare non desinas, omnes colligere sollicite stude, quia sicut sanctus papa Leo Magnus scribit, sedis apostolicae, inquiens, moderatio hanc temperantiam servat, ut severius agat cum obduratis et veniam cupiat praestare correctis.

Et cum non sit reprehensibilis erga correctum quantacunque miseratio, satisfaciens coram synodo misericordiam [b 1Kb] secundum consuetudinem postulaveris, ac si evidenti correctione utaris, et peritiae non obliviscens, nullius damna moliaris, quin potius exsilia eorum qui tibi non velle consentire dicuntur, [Col. 0871C] studiose dissolveris, eosque suis ecclesiis et honoribus restitueris: et si, quia spiritalis filius noster Basilius Christianissimus imperator apud nos pro te multis precibus intervenit, omnes uno voto, uno consensu et una concordia in tua restitutione convenerint, veniam pro pace sanctae Constantinopolitanae Ecclesiae tibi concedimus, communionem quoque et gradum, coram synodo misericordiam quaerendo [c 1Kb] , nihilominus reddimus, et ut sanctae Constantinopolitanae Ecclesiae digne praeesse debeas, consentimus, ita tamen ut deinceps de laicis in eadem Ecclesia episcopus contra sanctorum Patrum statuta nullatenus ordinetur, et omnis illa mala consuetudo abinde penitus amputetur, juxta capitulum quod super hac re in venerabili synodo, tempore scilicet decessoris [Col. 0871D] nostri Adriani junioris papae Constantinopoli habita, est congruentissime promulgatum.

Reliqua vero quae litterae tuae a nobis fore censenda vel finienda exspectant, dato commonitorio nostris legatis, Petro venerabili presbytero cardinali nostro, deliciosisque consiliariis nostris, quaedam scriptis, quaedam autem verbis injunximus, qui juxta censuram nostri apostolatus instructi de omnibus, cuncta, Deo prae oculis habito, contemplantes, et admittenda [Col. 0872A] ubi fas est admittere studeant, et corrigenda sub aequitatis libramine corrigant.

Praeterea sicut vestra pars suum velle conatur vires accipere, ita et dioecesim nostram Bulgariam [d 1Kb] , quam apostolicae recordationis sanctissimique domini papae Nicolai certamine sedes apostolica recepit, ac Adriani aeque beatissimi praesulis tempore possederat, summa nobis celeritate restitui volumus, et de caetero omnem ordinationem ecclesiasticam ab Ecclesiae Constantinopolitanae praesulibus in eadem dioecesi Bulgarica auctoritate apostolica amputamus; ipsos autem ordinatos ibidem episcopos, et omnes alios inferioris ordinis clericos, ut inde se subtrahant et ab invasione Bulgaricae nostrae dioecesis se omnino compescant, decertare procures. Quibus si tu aut [Col. 0872B] pallium dederis, aut quamcunque illic ordinationem feceris, vel donec nobis obediant, cum eis communicaveris, pari excommunicatione cum eis tenebris annexus.





ADNOTATIO SEV. BINII De adulteratione epistolae praecedentis a Photio perpetrata.

Haec est altera epistola quam a pontifice Joanne VIII acceptam Photius a se Graece translatam, et ad perfidiam suam occultandam addendo, mutilando, subtrahendo et expungendo in pseudosynodo sua octava legi ac promulgari fecit.

Porro ille sciens quanta inesset in apostolicis litteris auctoritas, lecturus cum esset eas in synodo ad persuadenda quae vellet, addidit et abstulit pro arbitrio quae sibi sunt visa. Quaenam autem ista fuerint, ex recitatione ipsius epistolae ex secunda [Col. 0872C] ejusdem actione depromptae, Latinatique ab eodem Metio redditae, satis intelliges sic enim se habet.

JOANNES episcopus, servus servorum Dei, Photio sanctissimo fratri et comministro patriarchae Constantinopolitanae Ecclesiae.

Sapientiam et prudentiam fraternitatis tuae in litteris cum perspexerimus, instar tonitrui coelitus missi ex Deo resonantem et omnes terminos terrae suo strepitu replentem [e 1Kb] , pias Deo gratias et excelsas laudes retulimus, qui omnibus petentibus juxta eorum petitionem largitur sapientiam, et qui habitat in concordiae domo, et fovet et protegit omnes qui veritate spem suam in ipsum collocant: quia quique nec malos in finem rejicit, neque bonos ut in tyrannidem aliquam incidant, supra eorum vires permittit, sed potius justitiae aequalitate ac judiciorum aequilibrio omnes res humanas dirigit et feliciter ducit. Et [Col. 0872D] beatus ille qui alacri animo praesenti tempore per poenitentiam lapsos erigit, in coelis enim iste thesauros sibi thesaurizat; hic etenim in hac felicitate permanens, fruetur sempiternis futuris bonis, cum revelabitur futura gloria. Tuas itaque praedictas humanissimas litteras cum accepissemus, et laudes nimias quibus nos exornas et qua animi alacritate erga nos te habes, agnovimus quomodo pie et sane te geris, licet laudes quas nobis tribuis longe a nobis absint: cum enim mortalem et mutabilem naturam nacti simus, non sunt laudes satis tutae, et magno timore afficimur illius videlicet qui omnia videt et [Col. 0873A] omnia prospicit, tum occulta tum aperta, ne aliquo pacto aliter ab hominibus nos habiti, aliter in conspectu Dei reperiamur, et pro laudibus et optata gloria perpetuum dedecus lucremur. Sed haec permittamus interea Deo, qui novit omnia, et quem nihil nostrum latet. Novimus enim ipsum dicere: Qui se exaltat, humiliabitur (Matth. XXII).

Scripsisti nobis quod sanctissima Dei Constantinopolitana Ecclesia in te recipiendo concors et unanimis facta est [a 1Kb] , et quod sedem recepisti quae tua erat et qua fueras orbatus: his de rebus, de Ecclesia videlicet et de tua restitutione, qua es ad propriam sedem restitutus, Deo ex corde et pro virili gratias agimus. Habebant etiam litterae pietatis tuae quod nostri legati noluerunt quam primum tibi comministrare. Et hoc factum dicimus quia nondum illis permiseramus ut ea facerent quae praeceperamus. Si enim mandatum nostrum habuissent, nulla ipsis fuisset dubitatio, nec alicujus moestitiae causam pietati tuae praebuissent. Nec nos satis certi eramus de [Col. 0873B] fraternitate tua, quod ad tuam sedem te Deus restituisset, et jam ipsam obtinuisses: si enim hoc rescivissemus, misissemus procul dubio, ut par erat, gratulaturi tibi pro tuae sedis receptione [b 1Kb] . Ne igitur interea iniquo feras animo; quod enim antea defuit, jam ex superabundantia completum est.

Didicimus praeterea quod sunt inter vos nonnulli schismatici qui non quiescunt, sed in vanum laborant, et certantem diabolicum certant, juxta prophetam dicentem: Divisi sunt contriti, ut evellant et evertant ad se nonnullos simpliciores. Et quemadmodum gavisi sumus pro tua restitutione, quam Deus operatus est, et unione facta Ecclesiae, ita tristati sumus pro schismaticorum illorum interitu.

[c 1Kb] Tu vero qui praestas sapientia et prudentia et gratia a Deo tibi largita (quid enim habes quod non accepisti? et si accepisti, novimus te non gloriari quasi non acceperis), omnes tibi devincere humanitate [Col. 0873C] contendas eos qui a te procul sunt segregati et dispersi, misericordiae viscera illis aperiendo, et benignitate illos complectendo, simul congregare ne graveris: ut, quemadmodum sanctissimus papa Leo Magnus scribit, eos qui quaerunt humiliari in conspectu Dei et unionem vobiscum quaerere, suscipiamus. Sicut econtra adversus eos qui duro sunt corde, fortitudine et constantia et patientia illos vincamus, duritiae etiam cordis illorum obsistamus. Similiter illis qui poenitentiam quaerunt, quae lapsos sublevat, manus adjutrices praebeamus. Non enim est desperatio poenitentibus, et petentibus misericordiam non est confusio.

Quapropter fraternitatem tuam rogamus ut Christi mores imitando, praecipue vero ejus humilitatem quam sustinuit pro salute generis nostri, non te pigeat in synodo praedicare Dei erga te misericordiam et auxilium [d 1Kb] , nec non sanctissimae Romanorum Ecclesiae protectionem et tutelam, et laborem, [Col. 0873D] quem pro tua dilectione sustinuit, ut hoc pacto aedifices omnes pro communione nostra et animorum nostrorum concordia. Quandoquidem quaecunque ab illa petiisti, obtinuisti etiam. Et sicut illi mos [Col. 0874A] est ut omnibus qui injuste patiuntur opem ferat, ita ejus auxilio tu non caruisti, sed divina ope et hujus sanctae sedis labore et studio ad sedem tuam es restitutus.

Quapropter rationi congruum duco ut hujus consueti auxilii, necnon benignitatis, quam ipsis operibus singulis diebus experiris, de illa in omnem terram sonum emittere non obliviscaris, sed etiam ipsam sequere, et instar illius nulli damnum inferas, nec aliquem a visceribus misericordiae tuae repellas. Si qui usque adhuc unionem cum tua pietate amplecti noluerunt, neque tecum convenire, ne desistas, sed potius laborem et certamen sustine, cum docendo, tum etiam sermocinando, et longanimi admonitione, nec non alacri et benevolo vultu ut juxta Apostolum, vel omnes vel plerosque lucrari studeas, et tibi conciliare, ac per te ipsi Deo accedentes, illos ad te, et per te ad Deum suscipere dignare. Sacerdotales etiam honores et eorum ecclesias, illis restitue.

[Col. 0874B] Et quemadmodum spiritalis filius noster imperator Basilius pro te nos ejus petitioni rationabili et justae et Deo gratae obsequentes, fecimus cum tua pietate, quod imperator petierat, eodem pacto te rogamus ut tu etiam obliviscaris malorum quae adversus te commiserunt, qui a te fuerant abalienati [e 1Kb] . Qui si revertantur ex corde, tua pietas honore insignita apertis ulnis illos recipere dignetur, ut omnes feliciter consentientes ad conversionem et restitutionem tuae sedis commune gaudium et diem festum et laetitiae peragamus.

Hoc etiam rogamus fraternitatem tuam ut nobiscum decernas ut in posterum nullus saecularis ex tempore ad pontificalem sedem assumatur, sed secundum gradum et ordinem procedens, et proprium unusquisque in suo gradu progressum virtutis ostendens, ita pontificalis sedis gradum obtineat. Qui enim aliter ascendit, ecclesiasticis nostris canonibus contraria facit. Et volumus morem hunc, qui non est [Col. 0874C] probandus, ab initio in vestra Ecclesia inventum, in posterum irritum abolere [f 1Kb] . Hoc autem dicimus juxta canonem editum in synodo tempore Adriani sanctissimi papae et Tarasii beatae memoriae patriarchae Constantinopolitani.

[g 1Kb] Synodum vero contra pietatem tuam ibidem habitam irritavimus et annullavimus, imo et abjicimus, tum propter alia, tum etiam quod beatus papa Adrianus praedecessor noster illi non subscripsit. Reliqua vero omnia de ecclesiasticis rebus quae tua epistola nobis insinuavit, scribere omittimus, quoniam de illis in commonitorio scripsimus, cui etiam subscripsimus omnes pro tua restitutione, et illud Petro religiosissimo presbytero cardinali et legato nostro dedimus quem misimus, [f. ut una, HARD.] et una cum Eugenio et Paulo religiosissimis episcopis legatis nostris Dei timorem prae oculis habentes, et suam conscientiam immaculatam conservantes, omnino vobiscum faciant quae vestrae [Col. 0874D] Ecclesiae conferre noverint, Deus te conservet usque ad finem, dilecte frater, reverendissime et comminister noster.

Ecce tu jam vidisti, et conferens utraque exemplaria [Col. 0875A] cognovisti, lector, quo tandem progressa impostoris audacia, et ausa sit falsarii animosa procacitas, ut tribus versibus istis ad epistolam Joannis ultimo loco additis, tantam molem illam oecumenicam, inquam, octavam synodum, quam Occidens et Oriens, pontifex et imperator una cum episcopis et magistratibus tanto labore sunt conati erigere et stabilire, quantum in ipso fuerit, Photius mendaci stylo sit demolitus. Ut plane iterum repetendae, quin et aliae innumerae sint agendae Deo gratiae, quod ad tam immane periculum evitandum, et immensum scandalum antevertendum, voluerit divina providentia remanere integra exemplaria Joannis epistolarum, unicum remedium ad falsitatem hominis perditissimi arguendam et imposturam aperiendam. Quo nomine pariter, ut vidimus, et ipse de quo egimus, pontifex Nicolaus summas gratias Deo rependit, quod ad convincendas falsitates ejusdem Photii in suis litteris impudenter admistas, earum exemplaria Romae servaverit, sic dicens in epistola ad Michaelem imperatorem: [Col. 0875B] Verumtamen nos quomodocunque falsitati vel depravationi eadem sit epistola submissa, grates innumeras agimus Deo, cujus inspiratione et fidelia illius exemplaria penes nos retinuimus, et cujus permissu qui haec vel authenticam ipsam scripsere, superesse noscuntur; haec ipse. Sed nos dupliciter Deo gratias rependere obligamur, et quod Joannes, sicut et Nicolaus, missarum a se litterarum exscripserit et retinuerit exemplaria, et quod eadem cum codice, quem regestum vocant, sint in hanc diem in Vaticana bibliotheca integra post tot naufragia Romanae Ecclesiae conservata; ut quod earum translatio facta per Photium fraudulenter posset argui falsitatis, cum in multis aliis, tum in iis quae operatus est ad demoliendam funditus oecumenicam octavam synodum, tam quod citationem ejusdem synodi octavae sub Adriano habitae, quae convincitur eam recipere et comprobare Joannem, omnino erasit atque penitus abolevit; quam etiam quod disertis verbis [Col. 0875C] addiderit, ab eodem Joanne pontifice jam illam prorsus damnatam, irritam, ut ait, ac nullam redditam esse.

In hoc ipsum enim totus incubuit homo profanus, ut adversum se collectam oecumenicam synodum, in qua cubitalibus litteris, ut ita dixerim, ejus scelera multipliciter nota essent, abolendam exstinguendamque penitus, ut nec nominaretur amplius, laboraret. Sed ex quod sciretur testificatione historicorum Graecorum, tum Latinorum, octava synodus oecumenica celebrata esse Constantinopoli: ipse eodem in loco haberi, eodemque quoque nomine appellari voluit suam pseudosynodum, quam supponeret pro legitima octava oecumenica habita per Adrianum, usus ad decipiendos omnes recitatis superius ad ipsum scriptis, sed ab ipso falsatis litteris Joannis papae, ex quibus pariter detegas alias ejusdem nebulonis versutissimi imposturas. Quamvis enim idem Joannes pontifex, tum in ipsa epistola ad Photium [Col. 0875D] scripta, tum in recitata superius ad imperatorem citando dictam oecumenicam synodum, ut dictum est, eam visus est comprobasse; et nihilominus in additamentis Photii idem ipse ejus damnator asseritur: non ista ipsi fatis sunt visa, sed et ab illo falsatum est commonitorium ab eodem pontifice datum Petro legato.



CCXLIX. AD LANDULFUM ET LANDONEM. (Anno 879.) Scribit Trajectum se iturum, et quae paci eorum conducant, curaturum; ibique cum de aliis, tum de Landulfo Capuanae Ecclesiae episcopo electo acturum.

Dilectis viris LANDONI filio Landonis, et fratribus [Col. 0876A] ejus, seu LANDULFO filio Landenulfi, ejusque germanis.

Receptis atque perlectis litteris vestris, quas nostro pontificio direxistis, quanta pace et concordia vos post obitum Landulfi bonae memoriae Capuani episcopi, cum Pandenulfo conjunxissetis, et jusjurandum fraterno ac indivisibili foedere inter vos habito firmassetis, luce clarius novimus: sed suadente humani generis inimico, et zizaniorum inter vos semina diffundente, omnem concordiam et unanimitatem quae inter vos divino respectu exstiterat videmus corruptam atque confusam. Pro quo videlicet tantae inimicitiae malo vobis jam litteris nostris per Dominicum venerabilem episcopum nostrum ad vos delatis, innotescentes, mandavimus quoniam Deo [Col. 0876B] propitio pro vestrum omnium salute ac pace volumus Kalendis Octobribus Trajectum venire, ibique vobiscum et cum Guaiferio glorioso principe, atque cum Capuanis caeterisque vestratibus loqui, et ordinare primum ea quae nobis et vobis sunt necessaria vestraeque paci et utilitati proficua, quatenus, totius discordiae scandalo de medio vestri ablato, et recepta Dei pace, quae superat omnem sensum (Philip. IV), in fraterna dilectione et in pristina devotione omnes concordes et unanimes manere valeatis; et tunc sive de Landulfo venerabili presbytero, quem omnium Dei sacerdotum et judicum, seu totius Capuanae plebis voto parique consensu electum habetis, sive de aliis necessariis causis, vestram secundum sacros canones adimplebimus voluntatem; et idcirco [Col. 0876C] grave non videatur nobilitati vestrae nostrum, ut dictum est, specialem praestolari adventum.



CCL. AD GUAIFERIUM PRINCIPEM SALERNITANUM. (Anno 879.) Eadem quae in superiori: praeterea arguit quod contra Capuanos arma sumpserit; rogat ut mancosos sibi ab Amalfitanis restitui curet.

Dilecto filio GUAIFERIO glorioso principi.

Sicut nobis litteris vestris mandastis, quod devotam circa nos amicitiam et sinceram conservetis dilectionem, hoc multis jam evidentibus documentis luce clarius agnoscimus et tenemus; unde et noster apostolicus animus circa nobilitatem vestram, utpote circa charissimum filium, benignus existit, cupiens [Col. 0876D] honorem et gloriam vestram semper immutilatam conspicere et audire. De electo autem Landulfo, videlicet venerabili presbytero Capuanae Ecclesiae, pro quo jam toties nostro pontificio suggessistis, non aliquo malae voluntatis affectu vos nunc usque audire praetermisimus, sed sola pacis verae causa et inter proximos augendae dilectionis. Nam sicut vobis nunc litteris nostris, per Dominicum episcopum ad vos delatis, mandavimus, cupimus, Deo propitio, pro vestrum omnium salute, concordia et unanimitate Kalendis Octobribus Trajectum venire, ibique vobiscum et cum Capuanis caeterisque vestratibus loqui, et ordinare primum ea quae nobis et vobis sunt necessaria et vestrae paci utilitatique proficua; [Col. 0877A] et tunc sive de praefato electo, sive de aliis necessariis causis, vestram adimplebimus voluntatem: quia vestro sagaci consilio communique consensu, quae pro pace fraterna et pro terrae nostrae ac vestrae defensione, sive Saracenorum perditione, consideranda et perficienda sunt, peragere cupimus. Quapropter, sicut nos vestrum volumus desiderium et honorem alacri mente implere, ita quoque et vos illa quae nostro apostolico culmini sunt decentia, devota mente debetis peragere; quamvis in hoc reprehensione non modica digni videamini, quod sumptis armis contra Capuanos, inter assiduas paganorum persecutiones consistentes, persequi et impugnare praesumpseritis, antequam eorum culpas nobis veraciter cognitas fecissetis. Porro de mancosis quos [Col. 0877B] pro defensione terrae S. Petri dedimus te praesente Amalfitanis, volumus ut eosdem mancosos ipsi Amalfitani deferant secum navigio usque in portum urbis Romanae, quoniam salvi et securi ibi manebunt; et tunc accepta a nobis prius securitatis sponsione, ipsos nobis mancosos reddere procurent, quatenus nostra recipientibus nobis, nullam pro his de caetero patiantur calumniam.



CCLI. AD LEONEM EPISCOPUM. (Anno 879.) Dolet Capuae discordias esse excitatas; significat se Trajectum iturum, ibique de Landulfo episcopo electo, cujus confirmationem petierat, acturum.
[Col. 0877C]

Reverendissimo et sanctissimo LEONI episcopo.

Sacerdotalem curam et sollicitudinem, quam pro Ecclesiae Dei utilitate populique concordia et pace peragere procul dubio debent Domini sacerdotes, litteris tuis relectis, te luciflue habere cognoscimus; dum Dei proximique dilectione sollicitus, doles Capuanos, nobiles scilicet viros, fraterno foedere per jusjurandum inter eos habito nequiter corrupto ad veram discordiam et inimicitiam pervenisse, et adhuc in ea improvida mente consistere, atque pro Landulfo venerabili presbytero, et electo a vobis et omni sacerdotali coetu nobiliumque caterva, cunctoque populo Capuanae civitatis, pontificio nostro supplicas, quatenus eum non differamus sacrae plebi [Col. 0877D] Capuanae antistitem ordinare. Nos autem, pastorali sollicitudine moti, vobiscum similiter condolemus fratres et propinquos pro saeculi cupiditate in tantam discordiae et inimicitiae voraginem demersos, pro quibus sane, Deo propitio, pacificandis, volumus Kalendis Octobribus Trajectum venire, et ibi cum Guaiferio principe, atque vobiscum, et cum Capuanis caeterisque vestratibus loqui, et ordinare primum ea quae nobis et vobis sunt necessaria; et tunc de ipso electo vestram secundum sacros canones adimplebimus voluntatem: et idcirco grave non videatur dilectioni vestrae nostrum, ut dictum est, specialem praestolari adventum. Unam talem Adelchisi episcopo: et alteram Lupeno episcopo.



CCLII. AD LANDULFUM PRESBYTERUM. (Anno 879.) Laudat eum quod ad propinquorum suorum insidias evitandas Capua fuerit egressus, et in discordiis sedandis elaboret; significat Trajectum se iturum ibique de ejus electione deliberaturum.
[Col. 0878A]

LANDULFO venerabili presbytero et electo.

Quia discordantium parentum tuorum insidias declinando, et ex urbe Capuana egrediendo, in antiqua sanctae ecclesiae Capuanae sede, nomine videlicet S. Stephani protomartyris refulgente, nunc habitare te asseris, atque cum vicinis episcopis assidue decertas, ut male divisos adunare atque discordantes pacificare, Deo favente, possis, gratum recepimus. [Col. 0878B] Quia et ante susceptum officium ea quae sunt boni pastoris peragis, in quo scilicet ut perseveres hortamur usque ad nostrum specialem adventum; quoniam, Deo propitio, pro vestrum omnium salute, concordia et pace, Kalendis Octobribus volumus Trajectum venire, ibique cum Guaiferio glorioso principe, et cum aliis eximiis parentibus tuis loqui, et ordinare primum ea quae nobis et vobis sunt necessaria vestraeque paci et utilitati proficua, et tunc provectionem tuam secundum sacros canones, omnibus pacificatis, peragere.



CCLIII. AD PULCAREM PRAEFECTUM. (Anno 879.) Arguit quod nec foedus cum paganis ictum ruperit, nec ditionem sancti Petri, sicut promiserat, defenderit; praecipit ut pecuniam pro ea re datam ad se remittat.
[Col. 0878C]

Dilecto viro PULCARI praefecto.

Pro salute animae tuae ac pro defensione totius Christianitatis, quae, te cum paganis pactum habente, quotidie depraedatur atque in diram ducitur captivitatem, multa tibi et populo tuo, quae postulasti, fecimus bona. Insuper decem millia mancosorum argenti dedimus tibi ut terram sancti Petri rupto foedere paganorum defenderes; quod tu cum tuis per jusjurandum facere promisisti, sed timore judicii Dei postposito, neque pactum iniquum disrumpere voluisti, neque propter jusjurandum littora nostra defendere, sed potius depraedari diabolico jam juri subjectus, permittis, et in animae tuae perditionem [Col. 0878D] consentis oves pretioso Christi cruore acquisitas duci captivas. Et ideo dignum est ut ipsos mancosos, quos tibi pro defensione terrae nostrae dedimus, recipiamus. Quapropter volumus ut eosdem mancosos per tuos fideles Amalfitanos usque in portum urbis Romanae nobis navigio venientes remandes, quoniam ipsi Amalfitani salvi et securi ibi manebunt, et tunc accepta prius a nobis securitatis sponsione, praefatos mancosos nobis reddere procurent, quatenus nostra recipientes, nullam tibi vel populo tuo inferamus calumniam. Nam et dromonibus nostris praecepimus ut nullo modo aliquam populo tuo faciant contrarietatem, si tamen nobis ipsos mancosos salvos reddideris.



CCLIV. AD MONACHOS PULTARIENSIS COENOBII. (Anno 879.) Dolet de eorum calamitatibus, et significat se ipsorum causa Bosoni principi atque Hugoni abbati scripsisse ut eos utentur; exemplar etiam testamenti Gerardi fundatoris Ansegiso archiepiscopo et Conrado comiti misisse.
[Col. 0879A]

Sanctae congregationi summi apostolorum principis Petri coenobii nostri Pultariensis.

Cognoscat pro certo fraternitas vestra nos, relectis litteris vestris, pro tantis adversitatibus quas ab iniquis quotidie sustinetis hominibus, valde tristes existere, quoniam sicut de vestra prosperitate gaudemus, ita quoque et de vestra tribulatione tristamur. Unde volentes sanctam congregationem vestram, utpote Dominicum gregem in ipso apostolorum [Col. 0879B] principe nobis commissum, salvam et quietam habere, direximus, secundum petitionem vestram, nostras apostolicas litteras Bosoni glorioso principi, et Hugoni nobilissimo abbati, petentes quatenus pro Dei sanctorumque apostolorum principum Petri ac Pauli amore, nostraque dilectione, suae defensionis auxilium vobis impendant, et contra Dei atque omnes vestros adversarios manum suae potentiae extendant, ut quiete ac securiter degentes, debitas Domino laudes persolvere ac pro nobis et omni populo Christiano valeatis omnipotentem Dominum deprecari, et res sancti nostri monasterii tranquilla mente disponere, regere ac secundum Dominum dispensare possitis. Porro exemplar ipsius testamenti, per quod [Col. 0879C] Gerardus bonae memoriae comes, una cum Berta quondam conjuge sua ipsas res principibus apostolorum Petro et Paulo tradidit, bulla nominis nostri munitum, Ansegiso archiepiscopo et Conrado comiti, in cujus comitatu ipsae res continentur, per praesentem nuntium vestrum direximus. Vos itaque videte si de his omnibus adjuti fueritis, an non, et nobis renuntiate, ut quasi concilio meliori potuerimus, vos libentissime adjuvare curemus. Fraternitatem vestram orantem pro nobis Dominus dignetur conservare incolumem.



CCLV AD HUGONEM ABBATEM. (Anno 879.) Ut monasterium Pultariense tueatur.

[Col. 0879D] Dilecto filio HUGONI nobilissimo abbati.

Quanta vos dilectione quantoque nostrae paternitatis quasi unicum filium dilexerimus affectu, ex quo vestram sublimem cognovimus sagacitatem et gloriam, ipsi abundanter recolitis, quoniam et vestra nos excellentia veluti patrem spiritalem in omnibus colere et honorare animo tranquillo curavit. Quo videlicet mutuae dilectionis foedere illibato confisi, monasterium sancti Petri, quod appellatur Pultariense et Gerardus quondam comes de rebus suis perfecit atque dotavit et sancto Petro tradidit, petimus ut vestra in omnibus tuitione adjuvetur, quia fratres qui nunc in eo consistunt, et sedulas Deo laudes persolvunt, orantes pro salute omnium in [Col. 0880A] Christo credentium, ab inimicis vicinis perturbantur, omnisque illorum, imo nostra familia crudeliter assidue vexatur et opprimitur; ita sane ut neque arare neque caetera quae ad terrae culturam pertinent, possit exercere. Quapropter et vestrum auxilium eidem sancto loco impendatis, et contra Dei atque ejus adversarios manum vestrae potentiae, pro amore Dei et sanctorum apostolorum Petri ac Pauli nostraque dilectione extendatis, quatenus vestro potenti brachio freti, salvi in omnibus et securi consistant, ut et in praesenti dignas a nobis retributiones et in futuro multiplicem a Domino valeatis mercedem cum sanctis recipere.



CCLVI. AD HUGONEM ET RADULFUM. (Anno 879.) Quod Vendoaram villam sancti Petri Pultariensis nulli concesserit, et Arembertum, qui a Bosone eam accepit, excommunicari jusserit, nisi ab ea abstineat.
[Col. 0880B]

HUGONI et RADULPHO dilectis fidelibus nostris.

Cognoscat pro certo fidelitas vestra quia nos ipsam villam nostram Vendoaram, quam dicitis esse invasam a Bosone comite, quasi nos eam cum illo commutassemus accipientes alteram ab eo, neque beneficiali more, neque alicujus commutationis tenore, neque alio quocunque modo, cum eodem Bosone vel alio quocunque homine, dedimus neque commutavimus. Ideo in fidelitate et servitio sanctorum apostolorum Petri ac Pauli devota mente permanentes, ipsam villam sub nostro jure tenentes, defendite et [Col. 0880C] cum Domini auxilio gubernate, nec aliqui homini credatis nos aliquando praefatam villam quolibet modo daturos. Direximus vero, pro nostro adjutorio ac defensionis auxilio, litteras nostras jam dicto Bosoni comiti, ut pro amore Dei, et S. Petri, ac nostro, et suos homines inde removeat, et ipsam villam nullatenus invadere nec invasam retinere praesumat: quin potius suo vos brachio tueatur, et ab omnibus erga vos male agentibus dignetur defendere, si gratiam Dei et principis apostolorum cupit habere. Arembertum autem, vassallum ejus, cui ipsam villam beneficio dederat, omni ecclesiastica communione per Isaac venerabilem episcopum jussimus esse privatum, si in eadem villa ulterius temere intrare aut aliquam ibi contrarietatem facere [Col. 0880D] praesumpserit.



CCLVII. AD BOSONEM COMITEM. Ut Arembertum et quosvis alios a Vendoara villa removeat, eamque Pultariensibus restituat et monasterium ipsum tueatur.

Dilecto filio BOSONI glorioso principi.

Quanta vos dilectione quantoque nostrae paternitatis dilexerimus affectu ex eo quo vestram sublimem cognoverimus gloriam, ipsi abundanter recolitis, quoniam et vestra nos excellentia veluti patrem spiritalem in omnibus colere et honorare animo tranquillo curavit. Quo videlicet mutuae dilectionis foedere confisi, ea quae sub jure sanctorum apostolorum [Col. 0881A] principum Petri ac Pauli per totius Galliae provincias immobilia loca consistunt, cum hominibus omnibusque sibi pertinentibus, ut vestro potenti brachio defensa manerent rogavimus, vestroque auxilio secura consisterent, quod vos pro amore Dei et S. Petri nostroque honore nobis libenter facere promisistis. Nunc autem, sicut audivimus, villam nostram Vendoaram absque nostro consensu et voluntate occupatis, et uni vestro vassallo, nomine Aremberto, in beneficium dedistis, et, si verum est, non bene, sicut vos decebat, egistis. Ideo rogamus, fili charissime, celsitudinem tuam ut propter amorem Domini et S. Petri, coelestis regni clavigeri, ipsam villam nostris, qui ibidem resident, hominibus sub nostro jure, sicut nos eam ordinavimus, liceat habere [Col. 0881B] securiter, omnesque vestros vel alienos homines ab ejusdem villae habitatione vel dominatu removeatis, nec vestris diebus aliquam a quocunque homine contrarietatem patiamur. Simili etiam modo petimus ut monasterium S. Petri, quod appellatur Pultariense, et Gerardus quondam comes de rebus suis perfecit atque dotavit, et sancto Petro tradidit, vestra in omnibus tuitione adjuvetur, quia fratres qui in eo consistunt, et sedulas Deo laudes persolvunt, orantes pro salute omnium in Christo credentium, ab inimicis vicinis perturbantur, omnisque illorum, imo nostra familia crudeliter assidue vexatur et opprimitur, ita sane ut neque arare, neque caetera quae ad terrae culturam pertinent, possit exercere. Quapropter et vestrum auxilium eidem [Col. 0881C] sancto loco impendatis et contra Dei atque ejus adversarios manum vestrae potentiae, pro amore Dei, et sanctorum apostolorum Petri ac Pauli, nostraque dilectione extendatis, quatenus vestro potenti brachio freti, salvi in omnibus et securi consistant, ut et in praesenti dignas a nobis retributiones et in futuro multiplicem a Domino valeatis mercedem recipere.



CCLVIII. AD GUAIFERIUM PRINCIPEM SALERNITANUM. Monet ut a molestiis desistat quas Capuanis inferebat; significat se in ejus regiones iturum et discordias sedaturum.

Nobilissimo viro GUAIFERIO glorioso principi.

Relatu quorumdam didicimus quod, suadente humani [Col. 0881D] generis inimico, qui totius inimicitiae et mortis est auctor, cupiatis multiplicia damna et adversa inferre Capuanis, et propter discordiae malum quod saeculi quotidie livore generatur, et inter propinquos atque amicos accrescit, cogitetis generale discrimen praebere, unde scilicet non modica turbatio his vestris in partibus oriatur et longi temporis scandalum maneat. Et dum non desint extranei hostes, cum quibus assidue luctamen habeatis, vultis contrarietatis discrimina praebere propinquis, quos in auxilium vobis opportunum poteratis habere fautores. Nos idcirco, more paterno, vos quasi dilectum filium admonemus, et ex Dei omnipotentis auctoritate beatorumque apostolorum Petri et Pauli potestate prohibemus, ut non habeatis licentiam super [Col. 0882A] praefatos Capuanos ire neque aliquam illis contrarietatem inferre usque ad nostrum specialem adventum. Quoniam, Deo auxiliante, cum hujus aestivi temporis fervor transierit, pro omnium vestrum salute, concordia et unanimitate, has vestras in partes veniemus, quatenus, nobis praesentibus, omnis vis sopiatur omneque scandalum, quod ex vipereo semine inter vos et illos accrevit, de medio vestri auferatur. Nos namque salutem vestram, ne in aeternum pereatis, cupimus, et ideo volumus ut ea quae pacis sunt sectemini semper. Nam pro vestro cum venerimus amore, ipsum quem vultis Capuanae plebi, Domino favente, antistitem ordinabimus, ut vester principalis honor indiminutus permaneat. Quod si forte aliter vos facere cognoverimus, [Col. 0882B] scitote quia nostrae vos non habebimus communionis consortes.



CCLIX. AD PANDENULFUM CASTALDUM. (Anno 879.) Significat se Guaiferio scripsisse ut ab inferendo Capuanis damno desisteret.

Nobili viro PANDENULFO glorioso castaldo.

Relectis industriae tuae litteris, quas per talem fidelem hominem tuum nobis mandasti, ea quae nostro pontificio supplicare studuisti, apostolica duntaxat benignitate audivimus, ac, prout ratio exigebat, partim complevimus. Direximus namque nostri apostolatus litteras Guaiferio, et admonendo increpando atque excommunicando eum non habere licentiam [Col. 0882C] ex Deo et sanctorum apostolorum Petri ac Pauli nostraque auctoritate permissum venire contra urbem Capuanam, neque aliquam in omnibus suburbanis et finibus ejus contrarietatem inferre, nullasve moliri insidias, usquequo istas in partes, auxiliante Domino, post hujus aestivi temporis fervorem veniremus.



CCLX. AD CAROLUM REGEM. (Anno 879.) Scribit se litteris eum, ut ad imperium promoveret, ad Urbem advocasse, Ravennam usque ad eum processisse, sperasseque se auxilium ab eo adversus Romanae Ecclesiae hostes recepturum: quae spes ita eum frustrata est, ut nunquam hostes magis saevierint: petit ut Ecclesiae opem ferat, et dum iter parat, legatos ad se mittat; suosque legatos commendat.
[Col. 0882D]

Dilecto ac spiritali filio CAROLO glorioso regi.

Quod bene vestra regalis cognoscit sublimitas, a longo jam tempore vos pro utilitate et exaltatione sanctae sedis apostolicae matris vestrae ad culmen imperii, Deo propitio, volentes perducere, auctoritatis nostrae litteris missis vocavimus, ac postmodum prae magnitudine amoris vestri, relicta nostra Ecclesia inter saevas hostium non solum paganorum, sed etiam malorum Christianorum manus, ad vos Ravennam pervenimus, quod nullus antecessorum nostrorum gloriosissimis progenitoribus vestris aliquando fecisse recolitur, sperantes scilicet omnem honorem pristinumque vigorem sanctae Romanae Ecclesiae per vos ad augmentum perfectum perducere, [Col. 0883A] atque inimicorum sanctae Dei Ecclesiae nostrorum ferocem severitatem omni modo comprimere facileque superare putabamus. Sed quia de his omnibus nihil apud magnitudinem vestram, ut volebamus, peregimus, revertentes prioribus pejora reperimus. Nam inimici nostri, majori audacia elevati, non solum ea quae sancti Petri sunt diripere, sed etiam homines nostros in sua potestate recolligere et retinere non dubitant. Quapropter, fili charissime, pro certo scitote quia nos vestrum honorem et gloriam toto conamine desideramus perficere, et ideo vos ea quae utilitati et exaltationi sanctae sedis apostolicae proficua sunt, pio intuitu menteque devota debetis peragere. Unde obnixe precamur ut nobis dirigatis Luithbardum venerabilem episcopum, Manigoldum [Col. 0883B] filium Adelberti, et Adelbertum protopincernam vestrum, qui, antequam vos has in partes veniendi iter sumatis, nos et sanctam matrem vestram Romanam Ecclesiam certificent, et ad vestrum honorem et gloriam placabiles et laetos efficiant, quatenus Deo auxiliante, vobis venientibus Romam, unum de pactis, et privilegia sanctae Romanae Ecclesiae, more parentum vestrorum, renovare et confirmare studeatis: et petimus ut de hoc quod pro honore Dei et sanctae Ecclesiae, seu vestro vos facere monemus, aliquid inimicis nostris non credatis, neque his qui magis ea quae sua sunt quam vestram gloriam quaerunt, eo quod honor et exaltatio sanctae Romanae Ecclesiae vestra protectio est in omnibus vestraque contra omnes inimicos defensio. Hos autem [Col. 0883C] missos nostros, Marinum videlicet venerabilem episcopum et arcarium sedis nostrae, atque Petrum aeque episcopum Senogalliensem vobis direximus, quos ut benigne recipiatis rogamus, et ea quae vobis verbotenus dixerint, quasi nobis credere non dubitetis. Data ut supra.



CCLXI. AD EUMDEM. (Anno 879.) Dolet se non posse cum eo colloqui. Arnulfum legatum ad eum mittit, petens ne Romanam Ecclesiam ab hostibus laedi patiatur, ideoque ejus legatum cum Arnulfo ad se mitti jubet.

Dilecto ac spiritali filio CAROLO glorioso regi.

Audivimus quod debeatis nunc Alpes transire, [Col. 0883D] atque cum charissimo fratre vestro communi eloquio frui; unde valde turbati existimus eo quod secundum commune placitum sperabamus nos vobiscum simul convenire, et magnum ac proficuum opus exaltationis sanctae Romanae Ecclesiae matris vestrae vestrique honoris et totius terrae sancti Petri salutis peragere. Idcirco direximus vobis hunc charissimum nepotem nostrum Farulfum deliciosum consiliarium nostrum, per quem vestrae regali suggerimus magnificentiae ut nullo modo praetermittatis ita ordinare atque disponere terram S. Petri; quatenus salva et defensa non solum a paganis, sed [Col. 0884A] etiam a malis Christianis, quod ipsi procul dubio scitis, permaneat, donec, Deo auxiliante, revertentes ad gremium sanctae matris vestrae Romanae Ecclesiae veniatis; quia si hoc praetermiseritis, tanta undique adversa vix ferre valemus. Quapropter vestra regalis magnitudo praevideat ne vestris diebus eadem Ecclesia aliquam minuitatem patiatur, sed per vos magis augmentetur, quoniam ipsius augmentum vester est honor. Ideo petimus ut cum praesente jam dicto nepote nostro idoneum e latere vestro nobis dirigatis legatum, qui ad salutem et justitiam terrae nobiscum interim pariter et promptissime in omnibus, prout opus fuerit, desudet; ut et nos omnem vestrum honorem libentissime valeamus perficere, cui ea quae vobis dixerit, quasi nobismetipsis credere [Col. 0884B] non dedignemini. Quamobrem rogamus, ut libenti animo hoc facere, et secundum promissum vestrum adimplere omnimodis satagatis, nam certos vos esse volumus quia vestrum honorem et gloriam tota mente desideramus perficere.



CCLXII. AD ROMANUM ARCHIEPISCOPUM. (Anno 879.) Miratur quod injuriis lacessitus ad se non confugerit; nuntium Ravennam mittit, qui omnia contra eum gesta diligenter inquirat, et eos qui injuriam intulerant, Romam venire compellat; quibuscum ipse ad synodum proficiscatur, ubi ejus causa agetur: eumque arguit quod in sua Ecclesia non resideat.

[Col. 0884C] Reverendissimo et sanctissimo ROMANO archiepiscopo sanctae Ecclesiae Ravennatis.

Audientes tales vobis a quibusdam insidias et injurias accidisse, mirati sumus quomodo ad Romanae Ecclesiae gremium et ad nostram apostolicam non statim veneritis praesentiam; nam si venissetis, pro certo scire potestis quia nos, diligenter inquisitis omnibus, omnem tuam causam ad optatum et prosperum finem, Deo favente, omnimodo perduceremus. Nunc autem pro hujus rei causa missum prudentem dirigimus Ravennam, cui ea quae nobis mandastis contra te acta fuisse, diligenter inquirere jubemus, ut eos qui talia, ut asseritis, egerunt, sub fidejussore talique legato obliget, quatenus ipsi de praesenti Romam compellantur venire. Quibus sane [Col. 0884D] venientibus, volumus ut et vos pariter veniatis Kalendis Octobris, sicut tibi pro celebranda etiam synodo jam praeceptum est, quia in praesentia nostra causam tuam volumus deliberare, quoniam nos, secundum datam nobis divinitus potestatem, more praedecessorum nostrorum vos adjuvare omnino curabimus; nam volumus ut honor sanctae Ravennatis Ecclesiae semper indiminutus permaneat. In hoc tamen redarguendus es, quia dimissa Ecclesia tua Ravennae, per alienas Ecclesias contra tuam sponsionem discurris et resides; nam pro his quae tibi evenisse dicis [a 1Kb] . Data ut supra.



CCLXIII. AD OMNES FIDELES. (Anno 879.) Praecipit ut Ticinensi episcopo, cui potestatem excommunicandi tribuerat, obediant.
[Col. 0885A]

Omnibus reverendissimis et sanctissimis episcopis, seu eximiis marchionibus et comitibus, cunctisque sanctae Dei Ecclesiae fidelibus.

Habentes omnium Ecclesiarum Dei, secundum Apostolum (II Cor. XXI), sollicitudinem, dignum duximus vestram industriam his apostolatus nostri litteris admonere atque apostolica benignitate magnopere exhortari quatenus potentiae munus, quod divina largitate habetis, utilitati Ecclesiae et honori [Col. 0885B] sacerdotali prodesse debeat semper. Quapropter reverentiam et honorem sanctae Ticinensi Ecclesiae, quae speciali quodam modo sedi apostolicae pertinere videtur, ejusque antistiti, Joanni videlicet confratri nostro, cui vice nostra transgressores excommunicandos commisimus, eo videlicet tenore ut quos ipse excommunicaverit, ipsi excommunicati existant, ut ei auxilium alacriter impendatis monemus, nullam contrarietatem vel invasionem in rebus vel hominibus ipsius Ecclesiae quamlibet facere permittatis; quin potius vestro eos solatio tueri pro Dei nostroque amore diligentissime studeatis; sed et clericos illius nemo vestrum in commendatione, aut sub alicujus defensionis obtentu, absque praedicti episcopi sui licentia recipere praesumat. Quod si contra hoc [Col. 0885C] nostrum apostolicum statutum aliquis suorum clericorum agere tentaverit, ecclesiastica sit, tam acceptor quam acceptus, communione privatus. Data ut supra.



CCLXIV. AD ROMANUM ARCHIEPISCOPUM RAVENNATEM. (Anno 879.) Praecipit ut Romam ad synodum veniat.

Reverendissimo et sanctissimo archiepiscopo sanctae Ecclesiae Ravennatis.

Sicut jam olim vestrae praecepimus reverentiae, ut pro multis Ecclesiarum Dei necessitatibus quarto Idus Octobris Romam venientes, synodum pariter celebraremus, nunc iterato his apostolatus nostri litteris [Col. 0885D] fraternitati vestrae jubemus ut, omni mora vel occasione postposita, ad denominatam synodum, quam, Deo auctore, in praedicto tempore celebraturi erimus in ecclesia beati Petri principis apostolorum, cum suffraganeis tuis episcopis occurrere nullatenus praetermittatis; quia nos omnium Ecclesiarum Dei utilitati et exaltationi, sicut oportet, pari consensu et decreto more praedecessorum nostrorum consulere volumus. Et ideo vestram, secundum sacros canones unanimitatem adesse volumus, quatenus Ecclesiae Dei vigor, Christo favente, per synodalem censuram illibatus permaneat. Quapropter si in veniendo [Col. 0886A] nunc aliquam moram vel negligentiam admiseritis, scitote quoniam canonica vos redarguemus censura. Optamus sanctitatem tuam, etc. Data XI Kalendas Octobris, indictione XIII.



CCLXV. AD CLERUM MEDIOLANENSEM. (Anno 879.) Praecipit ut in locum Ansperti archiepiscopi in Romana synodo privati alium a se consecrandum sufficiant; mittit legatos qui una cum ipsis electioni intersint, quibus in omnibus obediri jubet.

Omnibus episcopis, presbyteris, diaconibus, subdiaconibus, et omni clero sanctae Ecclesiae Mediolanensis.

[Col. 0886B] Deo dilectae unanimitati vestrae fraternitatis, charissimi, notum esse volumus quia nos una cum sancta synodo Idibus Octobris in ecclesia beati Petri apostoli peracta, Anspertum dudum archiepiscopum vestrum pro suis negligentiis ac multiplicibus praesumptionibus jam in priori synodo, post secundam et tertiam vacationem, atque post canonicas sibi datas inducias pro se satisfaciendo nolentem occurrere, virtute sancti Spiritus, et auctoritate sanctorum Petri ac Pauli apostolorum principum, et canonica atque synodica sanctione, episcopali honore privavimus, quia ante audientiam communicare pertinaciter praesumpsit, et ante legitimum suae purgationis examen ministerium sacrum contra statuta majorum temere agere non [Col. 0886C] dubitavit. Et ideo praesenti vobis statuto jubemus ut omnes uno animo unoque voto convenientes atque convocantes pastores vel populum civitatis, de electione alterius, qui de cardinalibus presbyteris aut diaconibus dignior fuerit repertus, cum Christi solatio, ad archiepiscopatus honorem promoveatis: quo scilicet decreto solemniter facto, atque ad hanc urbem transmisso, ne antea quislibet episcoporum aliquem ibidem ordinare praesumat, antequam nobis omnia fuerint renuntiata, cum, Deo favente, nos ibi secundum morem pristinum, et secundum regiam concessionem, velimus archiepiscopum consecrare. Nam si aliter praesumpseritis, ecclesiastica vos communione privabimus; et qui contra hoc nostrum statutum fecerint, apostolico judicio erunt omnino correpti. [Col. 0886D] Sane reverendissimos fratres et coepiscopos nostros Joannem Ticinensem, et Weltonem Ariminensem illuc vice nostra dirigimus, qui vobiscum pariter eamdem electionem faciant; quos nemo vestrum impedire in aliquo praesumat, si quidem justum fore cernitis ut nobis in omnibus obedire procuret: cui quisquis hoc superbiendo resistens agere tentaverit, a Christianorum collegio separatus erit [a 1Kb] . Et quia nondum a vinculis excommunicationis absolutus in Vercellensi ecclesia episcopum enormiter ac pervicaciter ordinare, contra regiam etiam voluntatem praesumpsit. Data ut supra.



CCLXVI. AD CAROLUM REGEM. (Anno 879.) Significat Anspertum dudum archiepiscopum Mediolanensem in Romana synodo privatum, ac Josephum, quem ille in Vercellensi episcopum ordinaverat, depositum; rogat ut Conspertum in Vercellensi ecclesia episcopum a se consecratum tueatur.
[Col. 0887A]

Dilecto ac spiritali filio CAROLO glorioso regi.

Regiae magnitudini vestrae notum esse volumus, fili charissime, quia Anspertum Mediolanensem archiepiscopum, in prima quidem synodo in ecclesia beati Petri apostoli habita pro suis evidentissimis negligentiis et praesumptionibus, una cum reverendissimo episcoporum coetu regulariter excommunicavimus: sed mentem suam in superbiam erigens, [Col. 0887B] non solum pro perpetratis veniam humiliter non quaesivit, verum etiam ante audientiam et nostram apostolicam absolutionem, sacrum praesumpsit ministerium celebrare, atque contra sacros canones contraque regiam et nostram apostolicam voluntatem, episcopum in Vercellensi ecclesia enormiter consecrare praesumpsit. Pro quibus videlicet tantae temeritatis praesumptionibus, et ipsum Anspertum dudum archiepiscopum in ea, quae nuper acta est synodo, omni episcopali honore privavimus, et eum, quem illicite ordinavit episcopum, decrevimus synodali judicio depositum esse ab ordine episcopatus: intuitu tamen misericordiae in pristinum quo erat antea gradum reverti. Porro nos, secundum voluntatem et petitionem dilecti filii nostri Carolomanni [Col. 0887C] gloriosi regis hunc Conspertum reverendissimum, de quo jam olim vobis per vestrum fidelem missum innotuimus, in eadem Vercellensi Ecclesia, consentientibus omnibus comprovincialibus episcopis, antistitem consecravimus, quem petimus obnixe ut pro amore Dei et sancti Petri, ac nostro, vestrae potentiae brachio tueamini, et, prout ei opus fuerit, dignum semper in omnibus praebeatis solatium. Regalem excellentiam vestram Dominus conservet incolumem, charissime fili. Data ut supra.



CCLXVII. AD VERCELLENSES. (Anno 879.) Praecipit ut Conspertum a se illis episcopum constitutum recipiant, et congruo honore colant. Josephi invasoris acta nulla esse declarat.
[Col. 0887D]

Omnibus presbyteris, diaconibus, subdiaconibus et omni clero ac primatis, omnique populo Vercellensi.

His nostris apostolicis litteris vobis cognitum facimus quia Anspertum dudum archiepiscopum Mediolanensem pro suis multis praesumptionibus et negligentiis jam olim una cum sancta synodo sacra communione privavimus; sed ipse contra canonica statuta et contra nostrum apostolicum synodicumque judicium agens, ante audientiam, et absolutionem ministerium sacrum agere atque adhuc excommunicatus in hac Vercellensi Ecclesia vestra, quemdam virum Joseph nomine, ut audimus, contra regiam et [Col. 0888A] nostram apostolicam voluntatem, episcopum ordinare temere praesumpsit. Ideo et eumdem archiepiscopum, et hunc ipsum Joseph invasorem ac praesumptorem, non intrantem per ostium, sed aliunde quasi furem ingredientem in ovile Domini, cum virtute sancti Spiritus, et auctoritate beatorum Petri ac Pauli apostolorum principum, nostroque apostolico judicio una cum synodali coetu reverendissimorum episcoporum, omni episcopali honore decrevimus esse privatos et alienos: tamen intuitu misericordiae, decreto synodali statuimus, jam fatum Joseph, invasorem Ecclesiae vestrae, de ordine episcopali dejectum, in gradum et ordinem quo prius exstitit omnimodo reverti. Nam cum praedictus Anspertus dudum Mediolanensis archiepiscopus esset regulariter [Col. 0888B] excommunicatus, aliquam vel minimorum in Ecclesia Dei consecrationem graduum facere nullo modo potuit; quia quod non habuit, dare profecto nequivit. Quare omnium vestrum cognoscat sagacitas, et laudanda fidelitas, quoniam dilectus ac spiritalis filius noster Carolomannus, gloriosus rex istius Italici regni, ipsum Vercellensem episcopatum, more praecessorum suorum regum et imperatorum, concessit huic Consperto viro nobilissimo, praesentibus missis nostris, nostramque apostolicam clementiam suis est litteris deprecatus ut eum vobis episcopum consecraremus. Nos autem, ejus precibus inclinati, nolentes vos diu sine proprii ac legitimi esse cura pastoris, hunc ipsum sanctae Vercellensi Ecclesiae vestrae apostolica duntaxat auctoritate episcopum [Col. 0888C] consecravimus, dedimusque vobis pro invasore illo istum pastorem, pro mercenario ignavo providum satis rectorem, qui scilicet nostris vos apostolicis doctrinis admonitus, quasi populum Domini sibi commissum more veri pastoris pabulo vitae perpetuaeque salutis pascere atque in virga aequitatis et mansuetudinis regere vigilanti semper cura et sollicitudine solerter procuret. Quem itaque vos omnes uno voto et pio affectu quasi patrem et rectorem animarum vestrarum, utpote charissimi filii, ut recipiatis praesenti statuto nostro jubemus; et abjecto ac reprobato supradicto invasore, hunc, quem ordinavimus vobis, habetote episcopum. Nam magna vos laude dignos fore videmini, quod de beati Petri apostoli consecratione meruistis habere antistitem: [Col. 0888D] et hoc in augmentum honoris Ecclesiae Vercellensis sine dubio proveniet, si vos devota mente nostris obtemperatis praeceptis. Nos enim, vestram cupientes salutem, ideo monemus ut mente et corpore salvi esse possitis. Jubemus etiam omnes scripturas, vel dationes cujuscunque tenoris, quas fecit de plebibus, casalibus et villis ipsius Ecclesiae Vercellensis, nullam habere firmitatem; sed omnia quae fecit esse judicamus vacua et inania, quia legitimus ipse non fuit episcopus, et ideo quippiam dare non potuit: eum vero qui ex his quae fecit aliquid firmum esse dixerit, Ananiae et Sapphirae anathemate feriendum fore censemus. Nam si cujuslibet consilio vel hortatu aliter facere, non de praesenti ipsum invasorem [Col. 0889A] abjicere studueritis, atque hunc quem nos consecravimus vobis, alacri cum voluntate non receperitis, omni ecclesiastica vos communione privabimus dignoque anathemate feriemus. Data ut supra.



CCLXVIII. AD NOTINGUM NOVARIENSEM EPISCOPUM. (Anno 879.) Monet ut res Angelbergae restituat; sin minus, denuntiat illi excommunicationem, nisi intra duos menses ad reddendam de his rationem Romam veniat.

NOTINGO Novariensi episcopo.

Audivimus te res spiritalis filiae nostrae Angelbergae Augustae injuste tenere, quas volumus, et apostolica auctoritate praecipimus, ut continuo reddere studeas: et quod tibi retinere debere nulla lege [Col. 0889B] conceditur, sub omni celeritate dimittas, ut ei cui pertinere videtur, his perfrui modis omnibus liceat. Nam si continuo praefatas res non reddideris, monemus, et apostolica auctoritate praecipimus, ut intra spatium duorum mensium Romam ad reddendam pro his rationem occurras, et coram nobis congruam satisfactionem exhibeas: alioquin tandiu excommunicatus existas quandiu huic nostrae commonitioni obtemperans, haec quae statuimus adimplere procures. Data XIV Kalendas Novembris, indictione XIII.



CCLXIX. AD AMALFITANOS. (Anno 879.) Significat se eos excommunicasse donec se a paganis separent; minatur illis alias poenas, nisi quamprimum pareant.
[Col. 0889C]

Reverendissimo et sanctissimo PETRO episcopo, seu PULCARI praefectorio, atque universo populo Amalfitano.

Notum esse volumus dilectioni et unanimitati vestrae quia contra divina statuta, et nostra apostolica monita, quibus vos frequenter monuimus, et ex auctoritate Dei et sanctorum apostolorum Petri ac Pauli, praecepimus ut nullum cum impia Saracenorum gente pactum haberetis, hahitumque omnimodo rumperetis, in tali scelere, et in consortio inimicorum Dei manere non formidatis: virtute sancti Spiritus, et auctoritate sancti Petri, cui ligandi et solvendi [Col. 0889D] in coelo et in terra a Domino est concessa potestas (Matth. XVI), omni sacra communione, sancto videlicet corpore et sanguine Domini nostri Jesu Christi, vos una cum totius apostolicae sedis consensu privavimus, et ab Ecclesiae Dei societate separavimus, ut in eadem excommunicatione maneatis, donec resipiscentes ab impia vos paganorum praeda separetis; et nisi puro corde et devota voluntate citius fueritis conversi ad gremium sanctae matris vestrae Romanae Ecclesiae, majoris damnationis sententia vos procul dubio feriemus. Vestram denique nos salutem quaerimus, vestras cupimus in conspectu Domini animas apostolica benignitate salvare, et quasi oves dominicas ad pascua salutis aeternae desideramus [Col. 0890A] perducere: si tamen bonis operibus dediti nostra solatia, voluntatem, jussionem et admonitionem studueritis perficere, et in tali placito nequitiae contempseritis manere. Optamus vos in Christo bene valere. Die 24 mensis Octobris, indictione XIII.



CCLXX. AD HELMOINUM EPISCOPUM PENNENSEM. (Anno 879.) Arguit quod ad synodum non accesserit; jubet statuta die ad se venire, et interim quemdam absolvere, quem injuste excommunicaverat.

Reverendissimo et sanctissimo HELMOINO episcopo Pennensi.

Secundum sacros venerabilium Patrum canones Spiritu Dei conditos, et totius mundi reverentia [Col. 0890B] consecratos, pro ecclesiasticis duntaxat necessitatibus atque utilitatibus ad eas, quas nuper statutis diebus celebravimus, synodos, missis ex more auctoritatis nostrae litteris, fraternitatem tuam debere occurrere modis omnibus decrevimus: sed quia, caeteris devote valde venientibus, te minime venisse, neque excusationem tuam in tractoria regulari tenore conscriptam nobis et sanctae synodo, causa videlicet temeritatis et inobedientiae, ut etiam evidenter apparet, non direxisse comperimus, ne dilectionem tuam de hoc indiscussam praeteriisse videamur, hoc nostro apostolatus statuto jubemus, eam infra octavum diem Decembris mensis, sine aliqua mora vel ambiguitate ad nos debere venire nostrisque se [Col. 0890C] obtutibus praesentare. Nam et Oteramus filius qui [f. quondam] Corvini cum aliis suis concivibus, nostris apostolicis, coram venerabili episcoporum coetu super te questus est, auribus, quod dum a te ipse impetitus ecclesiastice de contemptione, post praestito sacramento, se cum suis sacramentariis purgasset, tua eum fraternitas, sicut professus est, quasi perjurum excommunicaverit; regula canonica praecipiente quod hanc episcopus sibi cognitionem nullo modo debeat vindicare, Dominoque dicente ad Moysen, ad unius testimonium neminem condemnari oportere. Quod si ita est, quia temere illum excommunicare non debuisti, praecipimus ut eum de praesenti absolvas tuaeque communioni restituas: nam si ausu improbo aliter feceris, non quidem eum auctoritate [Col. 0890D] apostolica procul dubio absolutum esse jubemus. Et si hanc jussionem nostram parvipendens, temerario ausu praesentiae nostrae adesse contempseris, ecclesiastica te communione velut inobedientem esse noveris privandum, quousque pro tuis negligentiis dignam veniens nobis satisfactionem humiliter feceris. Data XIII Kalendas Decembris.



CCLXXI. AD PAULUM EPISCOPUM. (Anno 879.) Jubet ecclesiam in villa Carpana sitam restitui, ibique sacerdotem constitui, et sacrum chrisma annuatim in eamdem mitti.

Reverendissimo et sanctissimo PAULO episcopo sanctae Ecclesiae Regiensis.

[Col. 0891A] Dilectioni tuae venerandis sanctorum Patrum regulis edoctae mandamus, atque his praesulatus nostri litteris jubemus, ut ecclesiam Dei positam in villa Carpana, jam nuper incendio crematam restaures, atque in pristinum decorem et ordinem restituere nullatenus praetermittas, atque sub proprii cura sacerdotis eam constituas, qui sedulas ibi Domino laudes quotidie persolvat, ac pro salute fidelium omnipotentem Dominum valeat exorare, sacrumque illic, Deo propitio, annue chrisma mittere indesinenter procures, quod est totius Christianitatis salus et perfectio vera. Nam si forte aliter feceris, nos ex apostolica auctoritate alteri episcopo praefatam ecclesiam ad restaurandum et canonice ordinandum procul dubio committemus. Data XIII Kalendas Decembris.



CCLXXII. AD THEODORICUM, HEODICIUM, ETC. (Anno 879.) Ostendit mulierem, quae vi minisque coacta religiosum habitum susceperat, ad vota servanda non teneri; hujus tamen causam illis definiendam committit. Quod si qua oriatur difficultas, eos vel eorum legatos cum ipsa muliere ad se venire jubet.
[Col. 0891B]

THEODORICO Teatio, HEODICIO Firmano, JOANNI Aprutiensi et HELMOINO Pinnensi episcopis.

Quaedam vestrarum dioeceseon femina, nomine Theoderona de Vivelata, relicta quondam Tresigii, sedem apostolicam nostrumque simul pontificium adiens, questa est nobis quod, viro suo defuncto, [Col. 0891C] velamen sibi sacri habitus ab ejusdem viri sui fratris duntaxat germani vi, non scilicet dilectione vitae spiritualis, sed ambitione praediorum ducti, impositum fuerit, et ipsa plurimum renitens contra propriam sponsionem, pollicitationem, expetitionem, electionem, propositum, votum atque spontaneum judicium sine benedictione sacerdotis idem velamen susceperit. Cujus professionem coram coepiscopis et fratribus nostris conferentes, inquisivimus etiam idoneos viros Opteramum, Scattoimum, Erfemarium, Amedeum et Cerisium, vicinos scilicet ipsius feminae, qui casu praesentes aderant, utrum se ita res haberet an non. Sed illi non solum ita fuisse testificati sunt, verum etiam parati exstiterunt omnem super hanc [Col. 0891D] causam satisfactionem praemittere. Nos igitur habentes eumdem quem et patres nostri spiritum fidei, et per gratiam Christi, zelum justitiae, eadem super legitime velatis quae et illi sentimus eademque omnino decernimus; et quod non propria voluntate, non arbitrio, non voto, non expetitu vel spontaneo judicio, quin potius coacte admittitur, cassandum esse sancimus: praecipue cum haec eadem femina non nisi minis perterrita, plus minus diebus quindecim idem velamen gestasse se dixerit, et nullo sacerdote benedictionem tribuente hoc violenter susceperit. Quod licet ad hujus absolutionem sufficere posse speremus, quia si ita est, totius violentiae ac necessitatis vinculis absoluta, suum licenter et impune sequi debet arbitrium, et quod non elegit, ut perferat, [Col. 0892A] non est cogenda: tamen sanctitati vestrae committimus ut, in unum convenientes, ipsius feminae causam secundum Deum discutiatis, et omnem super hac querimonia veritatem subtili indagatione reperientes, ad liquidum finiatis. Verumtamen dignum non esse sancimus ut jugum cui non suo proposito mota, sed ambitione et violentia oppressa subacta est, portare cogatur, quia et sanctus papa Gregorius in epistola ad Athanasium [al. Anastasium] presbyterum Isauriae, inter caetera ita refert: (epist. lib. V, epist. 67). Quanquam ea quae vi impulsionis fiunt, canonum minime censura recipiat, et jure habeantur infirma, quia ipse ea dissolvit, qui injustum fateri compellit, sed magis illa est suscipienda et amplectenda confessio, quae ex spontanea [Col. 0892B] monstratur voluntate procedere. Et rursus scriptum est: Voluntarie sacrificabo tibi (Psal. LIII); et alias: Voluntaria oris mei beneplacita fac, Domine (Psal. CXVIII). Porro jam fato Joanni reverendo Aprutiensi antistiti etiam verbis injunximus ut, ascita vestra fraternitate, omne de hac re negotium vobiscum pariter ventilet, et canonice, sicut praediximus, diffinire procuret. Super quo si aliqua ambiguitas fortassis emerserit, tunc jubemus ut aut vos, aut vestri legati vices vestras agentes, cum eadem femina nostris praesentialiter obtutibus praesententur, ut coram nobis jam diligentius omnis rei veritas inquiratur et aequitatis regula terminetur. Postremo si praefatae feminae aliquod invidiose objectum crimen quoquomodo fuerit, vos, Deo prae oculis habito, hoc non [Col. 0892C] admittatis; et si accusator illius in sua obstinatione permanserit, tam accusata quam accusator in nostram cum vestris pariter missis accelerent properare praesentiam. Verumtamen si accusator ejus defuerit, jam illa crimine illo coram nobis veniens non tenebitur, secundum Carthaginensis concilii nonum decimum capitulum, ita inquiens (Conc. Carth. III, cap. 7): Accusator ejus si nunquam diebus causae dicendae defuerit, a communione non removeatur; restituto in communione accusato, ipse removeatur a communione accusator. Data XII Kalendas Decembris, indictione XIII.



CCLXXIII. AD ATHANASIUM, PULCAREM, ETC. (Anno 879.) Praecipit ut foedus cum Saracenis ictum rumpant; quod nisi Kalendis Decembris fecerint, eis excommunicationem minatur. Pulcarem monet ne Pandenulfo Capuano judici molestiam inferat.
[Col. 0892D]

ATHANASIO episcopo Neapolitano, PETRO episcopo, seu PULCARI praefectorio Amalfitano, episcopo Cajetano, seu Decibili, et JOANNI gloriosis hypatis, a paribus.

Pudet, ut ita dixerim, pontificium nostrum vos jam commonere super hoc quod tam multoties a nobis commoniti resipiscere noluistis, et cum Deo odibilibus Saracenis habitum pactum dissolvere hactenus contempsistis. Verum quia quanta crudelitatum genera, ac desolationum terrae istius calamitatum [Col. 0893A] nimis ex hoc mala lugenda provenerint atque proveniant, exaggerare differimus, ne interim, quod dignum est, judicare cogamur. Adhuc obsecramus, adhuc sicut spiritales filios exhortamur, et paternis visceribus vos amplecti conantes, Dei ac principum apostolorum Petri ac Pauli auctoritate praecipimus, ut jam jamque disciplinam percipientes, ab eisdem iniquis et ancillae filiis saracenis vos separetis, et pactum cum eis habitum modis omnibus dissolvatis, si vel nostrae communionis, vel ipsius Christianitatis vultis esse participes; in quos jam daremus ecclesiastici mucronis sententiam, nisi nos apostolica patientia retineret. Idcirco vobis inducias usque Kalendas Decembrias istius tertiae decimae indictionis ad idem pactum cum Saracenis frangendum [Col. 0893B] largimur, et tam vos quam Cajetanos atque Amalfitanos lucrari volentes, si usque ad idem tempus omnem Saracenorum amicitiam, nec non et omne foedus dissolvere solito contempseritis, utrosque sententiae ecclesiasticae jaculis feriemus, et perpetuo anathemati submittemus, ut qui socii disciplinae esse non vultis, communionis quoque nostrae non sitis participes. Hoc addendum est in epistola ad Pulcarem.

Postremo nobilitatem tuam monemus ut Pandenulfo judici Capuano in nullo molestus existas; et quod nobis ipse devotus est, tu ei devotione et amicitia copulatus, in quo posse tibi fuerit, contra adversitates illius te murum opponas; quatenus patris illius qui proprio genitore salvando suffigiit, reminiscens, [Col. 0893C] pro utriusque amore, si de nobis tibi cura est, ipsius Pandenulfi profectibus potius haereas, quam obviare quoquomodo videaris.



CCLXXIV. AD ARPALDUM EPISCOPUM ASCULANUM. (Anno 879.) Arguit quod ad synodum non venerit; jubet ad se venire, ut iis quae a suis clericis objiciebantur, respondeat.

Reverendissimo et sanctissimo ARPALDO episcopo Asculano.

Secundum sacros venerabilium Patrum canones Spiritu Dei conditos, et totius mundi reverentia consecratos, pro ecclesiasticis duntaxat necessitatibus ad eas, quas nuper statutis diebus celebravimus, [Col. 0893D] synodos, missis ex more auctoritatis nostrae litteris, fraternitatem tuam debere occurrere modis omnibus decrevimus. Sed quia, caeteris devote valde venientibus, te minime venisse, cum etiam et auditu didiceris nos synodum celebrare, neque excusationem tuam regulari tenore in tractoria conscriptam nobis et sanctae synodo, causa temeritatis et inobedientiae tuae, ut evidenter apparet, non direxisse comperimus; ne dilectionem tuam de hoc indiscussam praeteriisse videamur, hoc nostrae auctoritatis statuto jubemus, eam de praesenti sine aliqua mora vel ambiguitate ad nos debere venire nostrisque se obtutibus praesentare. Nam et clerici tuae nos Ecclesiae adierunt, reclamantes multa se a tua perpessos [Col. 0894A] fraternitate enormiter adversa, et contra regulam ecclesiasticam injuste fore oppressos; quorum videlicet objectionibus coram nostro praesulatu assistentem te oportet procul dubio respondere. Et ideo hac jussione nostra percepta occurrere studeas, antequam Ecclesia tua majus schisma vel scandalum patiatur: quoniam si venire jam modo contempseris, dignam excommunicationis a sede apostolica prolatam sustinebis omnino censuram. Data VIII Kalendas Decembris.



CCLXXV. AD CAROLUM REGEM. (Anno 879.) Miratur quod cum Papiam venerit, ubi simul convenire debebant, legatos ad se non miserit: petit illos, destinet, ut se ad eum conferre possit.
[Col. 0894B]

Dilecto ac spiritali filio CAROLO glorioso regi.

Sicut nostro praesulatui vestris jam olim regalibus direxistis apicibus, ut his Kalendis Novembribus jam transactis, vobis Papiam obviam venire deberemus: quatenus communi simul tractatu ea quae sanctae Ecclesiae Dei utilia sunt, et regni stabilitati proficua, pariter considerassemus, stabilitateque perpetua firmassemus; hoc quidem avida ex tunc perficere mente parati existimus: sed quia vos in Italiam in troisse audimus, valde mirati sumus quamobrem vestrum nobis adventum, per excellentiae vestrae mellifluos apices et idoneos legatos, cognitum minime feceritis; nam paterno vos affectu diligentes, speciali duntaxat intuitu magnitudinem vestram cernere [Col. 0894C] desideramus, filiorum charissime. Nunc itaque, si omnino verum est jam Papiam venisse, volumus ut eximios ex latere vestro nobis dirigatis legatos, honorificas sedi apostolicae litteras deferentes; quibus videlicet perspectis, ad vestram properare serenitatem communeque colloquium indubitanter valeamus: quia cum, Deo propitio, vobiscum fuerimus conjuncti, omnia quae ad exaltationem sanctae sedis apostolicae matris vestrae, et ad vestrum ac nostrum videntur pertinere honorem, Deo favente, facile poterimus perficere. Pro quibus vobis et in hoc saeculo gloria multipliciter augeatur a Domino, et in coelesti postmodum regione merces perpetua procul dubio tribuetur. Data ut supra.



CCLXXVI. AD EUMDEM. (Anno 879.) Gratias agit quod cum a se fuerit Conspertus Ecclesiae Verecellensis episcopus ordinatus, ejus ordinationi libenter aquieverit; se excusat quod Anspertum archiepiscopum Mediolanensem ejus precibus non absolvat.
[Col. 0894D]

Dilecto ac spiritali filio CAROLO glorioso ac excellentissimo regi.

Multiplices gratias vestrae referimus magnitudini, quia pro Vercellensi episcopatu, in quo nos Conspertum una cum synodi decreto episcopum ordinavimus, nostram libenter perfecistis voluntatem. De caetero autem, hoc est Mediolanensi archiepiscopatu, [Col. 0895A] o fili charissime, sicut nobis nunc mandasti, ut Anspertum archiepiscopum, quem in synodo pro nonnullis suis negligentiis et praesumptionibus judicavimus, reconciliare deberemus. Quod quidem nos pro vestro amore alacri mente omnimodo perficeremus, si sententia damnationis, quam in eumdem archiepiscopum protulimus, sub tenore aliquo non fuisset prolata. Dictum est enim tandiu eum fore ab honore et ministerio sacerdotali suspensum, donec, auctore Deo, suam specialem nobis ad satisfaciendum exhiberet praesentiam. Et quia Ecclesiae Dei privilegium nos decet immutilatum solemniter conservare, ne in aliquo patrum terminos praeterire videamur, contra statuta majorum agere nequivimus. Unde benignitatis vestrae excellentiam paterno [Col. 0895B] affectu monemus ut ob hoc quod irreprehensibiliter agere non possumus nullo modo turbemini, quoniam vestram in omnibus cupimus pro honore perficere voluntatem. Data ut supra.



CCLXXVII. AD LUDOVICUM ET CAROLOMANNUM REGES. (Anno 879.) Gratias agit de ipsorum erga Romanam Ecclesiam affectu, et mutuum studium pollicetur.

Dilectissimis filiis LUDOVICO et Carolomanno gloriosissimis regibus.

Audita per venerabilem episcopum devotione vestra, quam circa sanctam Romanam Ecclesiam habere totoque conamine exercere cupitis, maximas Deo et vobis gratias agimus. Unde a nostra parte [Col. 0895C] vos certos existere volumus quia sicut dominus Carolus divae memoriae imperator avus vester, ac postmodum genitor vester Ludovicus rex, sub protectione Romanae Ecclesiae nostraque apostolica tuitione vos commendaverunt, ita nostrum apostolicum affectum circa vos in omnibus ostendere vosque adjuvare ac protegere paterna dilectione atque amore semper parati existimus. Praeterea de his quae per jam dictum coepiscopum verbo tenus mandastis, ita vobis per eum dictis respondendo direximus. Nam ea quae nostro consilio reperimus et vobis innotescendo mandavimus, ad vestrum honorem proficua esse omnimodo credite.



CCLXXVIII. AD HUGONEM ET ALIOS COMITES. (Anno 879.) Gratias agit de fide quam Ludovico et Carolomanno regibus servabant.
[Col. 0895D]

HUGONI eximio abbati, seu BERNALDO, GUITONI, et aliis regni gloriosis comitibus.

Audientes bonam famam de vobis, quod protectores, defensores atque fideles Ludovico et Carolomanno excellentissimis regibus, qui nobis a progenitoribus suis commissi sunt, in omnibus existitis, gratias referimus maximas. Quapropter his apostolicis nostris litteris magnificentiam vestram exhortamur ut more fidelium parentum vestrorum, magis ac magis circa eos vestram sincerissimam devotionem [Col. 0896A] ostendatis, quoniam et nos, Deo propitio, in eorum adjutorio vobiscum pariter in omnibus prompti existimus: ut dignam exinde vos non solum a Deo et a nobis, verum etiam et ab illis retributionem percipere mereamini.



CCLXXIX. AD JOANNEM EPISCOPUM TICINENSEM. (Anno 879-880.) Praecipit ut ecclesiam in Carpana villa sitam, quam Paulus Regiensis episcopus reficere neglexerat, restituat, ibique sacerdotem proprium constituat et sacrum chrisma annuatim mittat.

Reverendissimo et sanctissimo JOANNI episcopo Ticinensi, dilectoque confratri.

Quia Paulus Regiensis Ecclesiae episcopus, et canonicis admonitus institutis, et nostris apostolicis [Col. 0896B] praeceptionibus exhortatus, ut ecclesiam Dei positam in villa quae dicitur Carpana, igne crematam restaurare, ibique suum, secundum jus ecclesiasticum, omne officium vel ministerium rite peragere debuisset, temere contempsit, nostraeque salubri praeceptioni obedire contempsit, nec debitum in hoc Deo nostro reddidisse videtur honorem. Praecipientes igitur ex apostolica auctoritate dilectionis tuae jubemus, ut de praesenti, et absque omni protelatione, ipsam ecclesiam restituas in pristinum decorem et ordinem, atque sub proprii cura sacerdotis eam constituas, qui sedulas ibi Domino laudes quotidie persolvat, ac pro salute fidelium omnipotentem Dominum valeat exorare, sacrumque illic, Deo propitio, annue chrisma mittere indesinenter procures, quod est totius [Col. 0896C] Christianitatis salus et perfectio vera. Data ut supra.



CCLXXX. AD TEUTMARUM ARCHIEPISCOPUM. (Anno 879 vel 880.) Miratur eum morari et ad se non venire; monet ut statim veniat.

Reverendissimo et sanctissimo TEUTMARO archiepiscopo dilecto confratri nostro.

Sicut nobis dilectus ac spiritalis filius noster Carolamannus gloriosus rex suis regiis direxit apicibus, ut vos ad nostram apostolicam venire debuissetis praesentiam, vestrum quotidie praestolantes adventum miramur cur tantum moremini: nos enim almitatis et prudentiae vestrae favore repleti, fraternitatem [Col. 0896D] vestram pio cupimus jam contemplari intuitu. Unde his nostris apostolicis litteris vos monemus et exhortamur ut libenti ad nos animo properare omnimodis studeatis, quatenus una vobiscum ea quae sanctae Dei Ecclesiae utilia sunt, prout necesse fuerit, pariter ordinare valeamus. Data ut supra.



CCLXXXI. AD ANTONIUM EPISCOPUM ET BERENGARIUM COMITEM. (Anno 879-880.) Liutfredum comitem, quia monialem quae e monasterio effugerat, suscepit, et bona Angelbertae imperatricis diripuit, excommunicat, nisi statuto tempore satisfecerit: monet ne quisquam cum eo communicet.

Reverendissimo ANTONIO episcopo Brixiensi, et [Col. 0897A] nobilissimo viro dilectoque filio BERENGARIO glorioso comiti.

Quia dilectus ac spiritalis filius noster Carolomannus gloriosus rex suis regalibus litteris, et missorum nostrorum verbo, nostro praesulatui pio mentis affectu commisit, ut nos curam hujus Italici regni haberemus, tam pro divinitus nobis commissa pastorali sollicitudine omnium Christi ovium, quam etiam pro praefati regis vice cura concessa, illa quae contra Deum et jura legis alicubi cognoscimus praesumptione commissa, omni volumus conamine compescere, et unam ovem morbidam gladio percutere spiritali, ut ad salutem quoquomodo anima vulnerata perveniat, antequam totus grex unius contagione maculetur. Audientes igitur veraciterque scientes [Col. 0897B] Liutfredum comitem suscepisse quamdam sanctimonialem, nomine Gerlindam, de Placentino monasterio fuga lapsam, et post nostram super hac causa admonitionem salubremque prohibitionem, eam detinuisse, atque cum propria uxore suisque illi pariter communicasse; nobilitati vestrae paterna duntaxat dilectione mandamus ut et tam pro eadem sanctimoniali [deest aliquid], quam facultatibus dilectae filiae nostrae Angelbergae Augustae, cui debitam omnino debuit fidem conservare, latenter recepit; et hactenus contra nostrum ei reddere distulit interdictum; quamque etiam, quia cortex ipsius sub nostra apostolica tuitione ac defensione perenniter susceptas, depraedari temere praesumpsit, nos eum a communione fidelium sequestramus, ita scilicet ut si infra [Col. 0897C] Italicum regnum consistit, intra dies triginta habeat omnia sub vera satisfactione reddita quae violenter abstulit, et si extra regnum Italicum esse videtur, infra dies sexaginta; ac deinde si, haec omnia parvipendens, in sua pertinacia manere nihilque studuerit emendare, anathematis vinculo sit innodatus, donec ad nostram apostolicam praesentiam venerit et pro illicitis his omnibus veram coram nobis satisfactionem facere studuerit. Idcirco volumus ut nullatenus ei communicetis, si nostro apostolico vultis, ut dilecti filii, consortio frui. Data ut supra.



CCLXXXII. AD EGILBERTUM EPISCOPUM. (Anno 879-889.) Arguit eum quod cum excommunicatis a sede apostolica communicarit: jubet ne cum Liutfredo et Odebrico excommunicatis communicet.
[Col. 0897D]

Reverendissimo et sanctissimo EGILBERTO episcopo.

Beatissimi Apostolici praecepto (Ephes. IV) jubemur deponere veterem hominem cum actibus suis, et induere novum, qui secundum Deum creatus est in justitia et sanctitate veritatis: propter quod dilectionem tuam audientes cum eis qui a sede apostolica, in qua beatorum Petri ac Pauli semper auctoritas vivit, pro suis manifestis sceleribus excommunicati merito existunt, contra jus ecclesiasticum, ante audientiam et veram in reddendo satisfactionem, communicare, non mediocri animi dolore turbati existimus; [Col. 0898A] cum idem de talibus cavendis doctor egregius dicat: Si quis non obedit verbo nostro per epistolam, hunc notate, ut non commisceamini cum eo (II Thess. III). Hinc etiam et coapostolus ejus Joannes, hujusmodi nec Ave dicendum concedit: Si quis, inquiens, venit ad vos et hanc doctrinam non affert, nolite recipere eum in Domino, nec Ave ei dicite. Qui enim dixerit ei, Ave, communicat operibus illius malignis (II Joan. I). Item beatus Clemens Jacobo fratri Domini scribens, ita de se apostolum Petrum populum admonuisse commemorat: Si inimicus est alicui pro actibus suis, vos nolite exspectare ut ipse vobis dicat, cum illo nolite amici esse; quibus videlice salubribus exemplis et canonicis etiam institutis edocti, ne simul pariter cum eis excommunicatus [Col. 0898B] existas, ex apostolica tibi auctoritate jubemus, ut nullam deinceps cum Liutfredo et Odebrico, a nobis regulariter excommunicatis, vel in communi eloquio communionem habere praesumas: si debitam in te non vis provenire sententiam, sane (f. cave) ut infra dies triginta post hujus nostrae apostolicae epistolae denuntiationem, reddant ipsi omnia eidem dilectae filiae nostrae Angelbertae Augustae quae violenter ac fraudulenter auferre praesumpserunt.



CCLXXXIII. AD EGIFRIDIUM ET ALIOS. (Anno 879 vel 880.) Rogat ut bonorum Angelbergae imperatricis curam sustineant.

Nobilissimis viris dilectis filiis EGIFREDO, SUPPONI, [Col. 0898C] ERIPALDO, BERARDO Bonifacii filio, et COTEPHREDO gloriosis comitibus.

Scientes profecto ea quae sagacitati vestrae committimus, vos pro amore Dei et sanctorum principum reverentia, nostraque dilectione, pio mentis affectu perficere; ideo pro parte dilectissimae ac spiritalis filiae nostrae Angelbergae Augustae his apostolatus nostri litteris gloriam vestram magnopere deprecamur ut omnium rerum ejus ubicunque consistentium curam et sollicitudinem maximam habeatis: quatenus vestro prudenti consilio ingentique solatio ejus omnia salva et indiminuta, secura et defensa consistant, ita sane ut nulli easdem res invadere ac depraedare sinatis. Quia et nos eum qui facere vel favere facienti praesumpserit, spiritali procul dubio gladio [Col. 0898D] feriemus, quatenus ex hoc et nos secundum collatum nobis divinitus apostolicum magisterium dignas atque multiplices nobilitati vestrae gratias habeamus, benedicentes vobis omni benedictione spirituali in Christo Jesu Domino nostro, et vestrae fidei laudabilis rumor per ora fidelium semper ubique resonet ad augmentum vestrae perpetuae remunerationis. Data ut supra.



CCXLXXIV. AD EUNIBERTUM COMITEM. (Anno 879 vel 880.) Minatur illi excommunicationem, nisi res sancti Petri et Angelbergae imperatricis restituat.

EUNIBERTO glorioso comiti.

[Col. 0899A] Veraci relatione comperimus te res sancti Petri apostoli, quas spiritali filiae nostrae Angelbergae Augustae concessas habemus, cum aliis ejusdem filiae nostrae proprietatibus, contra legem invadere ac retinere: et ob hoc tu ipse admonitus ab invasione illa non te subtraxeris, quin potius hactenus in hac eadem pravitate persistere nequaquam omiseris. Idcirco tibi praecipimus ut, omni occasione postposita te compescens, easdem res omnino relinquas, et te sive tuos ab ipsis removeas, quatenus eidem filiae nostrae liceat omnes illas suo dominio vindicare atque disponere, et ut ei libitum fuerit, sub nostro speciali mandeburdio retinere: alioquin noveris te apostolica nostra auctoritate sancta communione privatum, et quousque sub congrua satisfactione quae alterius [Col. 0899B] sunt restituas, a Christianorum consortio separatum. Data ut supra.



CCLXXXV. AD GISULFUM ABBATEM. (Anno 879-880.) Ejus curae monasterium Angelbergae imperatricis committit.

GISULFO venerabili abbati monasterii sanctae Christinae.

Auctoritate sanctae sedis apostolicae tuae reverentiae committimus ut curam perspicuam et sollicitudinem habeas monasterii dilectae filiae nostrae Angelbergae Augustae, siti in civitate Placentia, sicut idoneus Christi minister et gregis Domini provisor [Col. 0899C] eximius, quatenus secundum regulam sancti Benedicti jure abbatis quae ordinanda vel disponenda sunt disponas et ordines, et quae corrigenda perspexeris subtili duntaxat indagatione, ut Domino placeas, ex nostra auctoritate corrigere procures. Data ut supra.



CCLXXXVI. AD GREGORIUM, THEOPHYLACTUM ET DIOGENEM, ETC. (Anno 879 vel 880.) Gratulatur de victoria contra Saracenos parta; miratur cur Romam non venerint: mandat ut contra Saracenos sibi auxilio veniant.

Dilectis viris GREGORIO spathario, THEOPHYLACTO [Col. 0899D] turmacho, atque DIOGENI comiti imperialibus.

Audientes vos per Dei auxilium, et secundum spiritalis filii nostri imperatoris voluntatem Neapolim vecisse ac multitudinem Saracenorum ibi consistentem potenti brachio superasse, laeti sumus effecti et statim debitas omnipotenti Domino gratias egimus super victoria vestra et inimicorum contritione. Sed iterum mirati sumus quia Romam venire nostramque apostolicam neglexistis videre praesentiam, ut pro vestri laboris certamine multiplicem gratiam et benedictionem a nobis et a sede apostolica super vos reciperetis effusam, quatenus sanctorum apostolorum Petri et Pauli orationibus adjuti, omnique spiritali benedictione muniti, contra eosdem perditionis [Col. 0900A] filios victrici semper dextera valeretis efficaciter dimicare: quod tamen ut salubriter facere possitis, ut terra marique de inimicis et infidelibus victores feliciter existatis, ideo mandamus vobis ut cum aliquantis dromonibus pro honore jam dicti spiritalis filii nostri Augusti has nostras in partes iterum venire omnimodis satagatis, quatenus contra eosdem nefandos Agarenos congruum nobis adjutorium praebere possitis, ut ex hoc laus et merces imperatori accrescat, et a nobis dignas retributiones sine dubio recipiatis. Quapropter monemus et hortamur vos ut nostris monitis libenti animo attendatis, et quidquid acturi estis, per vos velociter cognoscamus. Data ut supra.



CCLXXXVII. AD ATHANASIUM EPISCOPUM NEAPOLITANUM. (Anno 879 vel 880.) Commendat ejus erga sedem apostolicam observantiam; hortatur ut, sicut promiserat, pactum cum Saracenis ictum frangat. Amalfitanos per legatum suum ea de re admonitos, si parere neglexerint, excommunicandos significat.
[Col. 0900B]

Reverendissimo et sanctissimo ATHANASIO episcopo Neapolitanae Ecclesiae.

Sanctitatis vestrae devotionem semper in omnibus circa sedem apostolicam et nostram paternitatem sinceram atque praeclaram esse cognovimus, quod etiam et praesentis legationis vestrae tenore inspecto nobis est luce clarius manifestum. Quamobrem his apostolatus nostri litteris multiplices almitati vestrae [Col. 0900C] gratias agimus, paterno vos affectu monentes ut juxta indultum vobis officium in his quae Dei sunt, et Ecclesiae Christi utilia, toto conamine desudare non desinatis: ac sicut nobis per legatos vestros mandastis, quod sive ruperint Amalfitani pactum cum Saracenis, sive non, vos omnino frangetis, volumus ut indesinenter id agere studeatis. Nam et missum nostrum, Dominicum videlicet venerabilem episcopum, illuc direximus, eos admonentes ut patienter nostram in hoc perficiant voluntatem: quod si ipsi nostram in hoc fuerint voluntatem secuti, habeamus eos complices et amicos; sin autem, velut exteros inimicos non solum visibili sed etiam invisibili gladio pariter persequamur, ut et a nobis et ab omnibus Christianis perpetuo digni odio habeantur. [Col. 0900D] Nam et per praefatum missum nostrum Dominicum episcopum, eos obaudire nolentes praesentialiter excommunicare praecepimus, ac postmodum nos ipsi digno anathemate feriemus. Vos igitur estote nobiscum, et pactum iniquum corrumpite: quia et nos vobiscum in omnibus erimus, et quod jam dare promisimus, auxiliante Domino, annis singulis vobis procul dubio tribuemus; quia si vos foedus cum Saracenis non habueritis, nil, Domino juvante, de Amalfitanorum perfidia curabimus, quos videlicet gladio poterimus spiritali persequi et facile humiliare. Optamus sanctitatem vestram in Christo bene valere.



CCLXXXVIII. AD AMALFITANOS. (Anno 879 vel 880.) Monet ut rupto cum Saracenis foedere ad Ecclesiae gremium revertantur, et eam ob rem singulis annis decem millia mancosorum et eo anno mille daturum se promittit; nisi paruerint, minatur excommunicationem.
[Col. 0901A]

Reverendissimo PETRO episcopo, seu PULCARI praefectorio, et omnibus sacerdotibus, ac clericis, atque universo populo Amalfitanae civitatis.

Multa vobis bona facere alacrique mente tribuere saepe promisimus, decertantes ut pactum quod cum impia Saracenorum gente habetis, omnimodis rumperetis, ne ex consortio gentis malignae Ecclesia Dei per vos sic crudeliter affligeretur, et animabus [Col. 0901B] vestris non solum temporale exinde discrimen, sed etiam aeternum acquireretis supplicium. Nunc autem vos, quasi filios dilectos corpore et spiritu salvare volentes, his apostolatus nostri litteris monemus et hortamur unanimitatem vestram ut, relicta nunc penitus Saracenorum societate, corruptoque foedere quod cum eis ad perditionem animarum vestrarum et terrae sancti Petri habetis, alacri mente piaque devotione, jam modo ad gremium sanctae catholicae et apostolicae Ecclesiae matris vestrae revertamini, et ad societatem et communionem nostram redire studeatis. Et dabimus vobis nunc et per singulos annos, sicut inter nos statutum fuit, decem millia mancosorum argenti; et isto praesenti anno damus vobis pro benedictione supra mille [Col. 0901C] mancosos, et teloneum quod in portu nostro dare debetis, vobis concedimus. Quod si in tali impio scelere, diabolo suadente, amplius permanere praesumpseritis, et ipsum pactum de praesenti non corruperitis, praecipimus huic episcopo nostro Dominico ut vice nostra omni ecclesiastica vos communione privare procuret; ipsoque revertente, synodice vos iterum perpetui anathematis vinculis alligabimus: et omnium terrarum aditus, in quibus negotiari soliti estis, vobis omnino claudemus, ut illic nulla possitis exercere negotia. Sane si de aliis civitatibus dubitatis quod pactum non rumpant, credimus quia nostram facient voluntatem: nam modo per vos habeant excusationem. Et si aliqua de illis fuerit quae sicut vos facere voluerit, una vobiscum [Col. 0901D] ejus perditionem ordinabimus. Porro scitote quia Leonem presbyterum vestrum penes nos retinuimus. Data ut supra.



CCLXXXIX. AD CAROLUM CRASSUM REGEM ITALIAE. (Anno 880.) Rogat regem ut Hieronymum episcopatum Lausanensem pacifice retinere permittat, et Hubonem res Ecclesiae Bisuntinae ablatas reddere jubeat.

Dilecto ac spiritali filio CAROLO glorioso regi.

Magnitudinem vestram ingenti nobis amore dilectam nosse volumus, quia Hieronymus sanctae Lausanensis Ecclesiae episcopus, apud B. Petrum apostolorum [Col. 0902A] principem nostrumque pontificium veniens, humilitatis devotione petit quatenus Lausanensem Ecclesiam, quam jam olim regendam susceperat, ei deinceps vobis foventibus habere liceret. Nos autem ejus precibus moti, juxta quod omnium Ecclesiarum Dei curam habemus commissam, et quia nostra exhortatione illum vobis fidelem in omnibus, propriumque, sicut caeteri regni vestri episcopi existunt, esse cupientes agnovimus, his apostolatus nostri litteris excellentiae vestrae suggerimus ut eum pro amore Dei et sancti Petri et nostro, et benigne recipiatis, et jam dictum episcopatum Lausanensem, sibi divinitus concessum, nostraque apostolica etiam auctoritate commissum, sub omni integritate recipere habereque securiter permittatis, ne amplius eadem [Col. 0902B] Ecclesia contra statuta Patrum sine proprio rectore consistat. Nam regulariter illum electum, e proprio archiepiscopo causa infirmitatis praebente consensum, et episcopos consecratores illius litteris, quas nobis ostendit, rogante, consecratum fuisse jam dictae Ecclesiae episcopum, incunctanter agnoscimus. Et idcirco volumus et rogamus ut absque temporis protelatione, vel aliqua contradictione, suum, ut diximus, episcopatum habeat, teneat atque cum Dei reverentia disponat, quoniam nos in alterius nominis electione vel consecratione isto vivente consentire nullo modo patiemur eo quod praecipua sanctorum Patrum auctoritas jubeat, duos simul in una civitate non debere esse episcopos. Quamobrem, charissime fili, hortamur nihilominus et obsecramus [Col. 0902C] regiam gloriam vestram, ut Deo auxiliante ipsa Ecclesia, proprio nunc recepto pastore, sub vestrae clementiae tutamine pacifica jam et quieta consistat, ut ejus precibus adjuti, post hoc regnum terrenum vobis concessum, sempiternum percipere mereamini. Praeterea et Theodoricus sanctae Chrysopolitanae sedis archiepiscopus multas nostris apostolicis auribus super Hubonem fidelem vestrum querelas direxit, eo quod res Ecclesiae illius invaserit. Pre quo etiam precamur ut easdem res ecclesiasticas jam dicto archiepiscopo sub integritate reddere faciatis pro amore Dei et nostro, et nulla deinceps ei permittatis adversa vel contraria inferre. Data die 20 mensis Junii, indictione XIII.



CCXC. AD LIUTWARDUM EPISCOPUM VERCELLENSEM. (Anno 880.) Ut Hieronymi episcopi Lausanensis causam apua Carolum regem procuret.
[Col. 0902D]

Reverendissimo et sanctissimo LIUTWARDO episcopo sanctae Ecclesiae Vercellensis.

Dilectioni vestrae familiari quodam modo pioque affectu, veluti fidelissimo nobis, mandantes committimus ut recipientes hanc nostri apostolatus epistolam, legatione nostra dilecto ac spiritali filio nostro Carolo excellentissimo regi, pro Hieronymo videlicet Lausanensi episcopo directa fungamini: vestroque ingenti certamine, prudentique consilio, ipsius [Col. 0903A] regis magnitudinem admonere atque exhortari magnopere studeatis, quatenus eumdem Lausanensem episcopatum, illi jam olim divinitus concessum, pro amore Dei et nostro de praesenti reddere et securiter quasi suo fideli habere permittat. Nam eo vivente in alterius electione vel episcopali consecratione assensum nullo modo praebebimus, quin potius apostolica hoc fieri auctoritate modis omnibus inhibebimus, ne contra statuta Patrum duo in una videantur civitate esse episcopi. Quapropter nobis justa mandantibus omni annisu et voluntate favere nullo modo praetermittatis, quo minus nostrae voluntatis legatio apud serenissimum regem salutis et pacis ecclesiasticae per vestrum certamen effectum obtineat, quatenus eadem Ecclesia Dei, proprio [Col. 0903B] recepto pastore, salva in omnibus et quieta consistat. Data die 20 mensis Junii, indictione XIII.



CCXCI. AD THEODORICUM ARCHIEPISCOPUM BISUNTINENSEM. (Anno 880.) Significat se de ipsius causa Carolo regi scripsisse; ac de Hieronymo episcopo Laudunensi hortatur, ut adjuvare illum studeat.

Reverendissimo et sanctissimo THEODORICO archiepiscopo sanctae Chrysopolitanae Ecclesiae.

Pro tot et tantis perturbationibus et calamitatibus quas ab iniquis et Deum non timentibus viris Ecclesiam tibi commissam quotidie pati vestris litteris referentibus agnoscimus, plurimum condolemus et congruum cupimus, Deo favente, vobis praebere [Col. 0903C] solatium, quatenus sedis vestrae vigorem pristinum indiminuto jure feliciter obtineatis. Nam dilecto ac spiritali filio nostro Carolo glorioso regi pro tuae causa utilitatis proque vestrae plebis salute suggessimus; ut pro amore Dei et nostro, suo vos auxilio ac defensione in omnibus tueatur, et de his qui res Ecclesiae vestrae invadere praesumpserunt, justitiam facere dignetur, resque ipsas sub integritate vobis restitui jubeat. Vos tamen, more boni pastoris, sicut in prosperis humiles, ita quoque in adversis fortes existite, ut populum Domini tibi commissum pro malorum infestatione, quam patimini, strenue regere non omittatis. Pro ipso etiam Hieronymo episcopo eidem regi direximus ut Lausanensem episcopatum illi divinitus [Col. 0903D] concessum, et nostra apostolica auctoritate largitum, securiter amodo retinere permittat. Et ideo vestra fraternitas eum in hoc adjuvare pro viribus non praetermittat. Data die 20 mensis Junii, indictione XIII.



CCXCII. AD CAROLUM REGEM. (Anno 880.) Commendat ejus erga Romanam Ecclesiam observantiam; rogat ut legatum sibi auxilio mittat.

Dilecto ac spiritali filio CAROLO glorioso regi.

Multiplices regiae magnitudini vestrae his nostris apostolicis litteris gratias agimus pro vestra tam [Col. 0904A] ingenti cura et sollicitudine quam circa sanctam Romanam Ecclesiam matrem vestram habetis, atque pro vestrae devotionis sinceritate qua nos purae mentis affectu more parentum vestrorum diligitis et in omnibus adjuvare alacriter cupitis. Et quia pro exaltatione atque utilitate sedis apostolicae, totiusque terrae sancti Petri defensione, vos prompta mente desudare velle cognoscimus, in quo scilicet vestri desiderii affectu piissimo et divinam circa regiam gloriam vestram habebitis adjutricem et placabilem majestatem, et dignam non solum in hoc saeculo, sed etiam in coelesti postmodum regione retributionem procul dubio recipietis. Quod vero mandastis, ut marchiones vestri qui circa nos existunt, ad defensionem necessariam peragendam nobiscum [Col. 0904B] pariter decertare debuissent, hoc autem sine vestrae majestatis praesentia, vel sine idonei optimatis vestri, nullo modo sicut oportet proderit nobis, eo quod ipsi marchiones homines de civitatibus et propriis finibus nostris, cum quibus territorium sancti Petri poteramus satis defendere, in suo assiduo servitio habent, et nonnullos eorum potentia sua defendunt, et ita impediunt, ut nostrum servitium secundum voluntatem nostram minime perficere valeant. Unde precamur excellentiam vestram ut pro amore Dei et principis apostolorum honore, talem nobis de praesenti missum dirigatis, cum quo per vestrae auctoritatis potentiam, ea quae sanctae Dei Ecclesiae et nobis pertinent, incunctanter valeamus perficere, quatenus eosdem homines nostros, [Col. 0904C] qui nobis sublati sunt, omnimodis recipiamus, ut omnis honor et vigor sanctae Romanae Ecclesiae vestris diebus in omnibus integer accrescat, et indiminutus permaneat, quoniam ipsius honor et exaltatio, vestra hic et in aeternum est salus et gloria. Nam et nos ea quae vestrae gloriae proficua sunt, libentissime perficere cupimus, et nostris assiduis precibus vos Domino commendare, apostolorum suffragantibus meritis, semper satagimus. Haec itaque pro utilitate sanctae Ecclesiae modo fieri petimus, ut cum vestrum gloriosum adventum, favente Domino, conspexerimus, optata et ingenii pariter laetitia exsultare valeamus. Data die 23 mensis Junii, indictione XIII.



CCXCIII. AD SFENTOPULCRUM COMITEM. (Anno 880.) Gratulatur de ejus et subditorum illius observantia erga sedem apostolicam, recipit eos in fidem suam: ostendit Methodium archiepiscopum orthodoxam fidem fuisse professum; cujus jura et privilegia confirmat, eumque ad eos regendos mittit. Nitrensis Ecclesiae episcopum consecratum significat, et alium ad se vult mitti, quem alii ecclesiae praeficiat: jubet omnes ipsi archiepiscopo obedire; concedit ut divina officia Sclavonica lingua recitari possint, dummodo Evangelium Latina prius recitetur.
[Col. 0904D]

Dilecto filio SFENTOPULCRO glorioso comiti.

Industriae tuae notum esse volumus quoniam, confratre nostro Methodio reverendissimo archiepiscopo [Col. 0905A] sanctae Ecclesiae Moravensis una cum Semisismo fideli tuo ad limina sanctorum apostolorum Petri et Pauli nostramque pontificalem praesentiam veniente, atque sermone lucifluo referente, didicimus tuae devotionis sinceritatem, et totius populi tui desiderium, quod circa sedem apostolicam et nostram paternitatem habetis. Nam, divina gratia inspirante, contemptis aliis saeculi hujus principibus, beatum Petrum apostolici ordinis principem vicariumque illius habere patronum et in omnibus adjutorem ac defensorem pariter cum nobilibus viris fidelibus tuis, et cum omni populo terrae tuae amore fidelissimo elegisti, et usque ad finem sub ipsius et vicarii ejus defensione colla submittens, pio affectu cupis, auxiliante Domino, utpote filius devotissimus, permanere. Pro qua [Col. 0905B] scilicet tanta fide ac devotione tua et populi tui, apostolatus nostri ulnis extensis, te quasi unicum filium amore ingenti amplectimur; et cum omnibus fidelibus tuis paternitatis nostrae gremio, veluti oves Domini nobis commissas, recipimus, vitaeque pabulo clementer nutrire optamus, atque nostris assiduis precibus omnipotenti te Domino commendare studemus: quatenus, sanctorum apostolorum suffragantibus meritis, et in hoc saeculo adversa omnia superare, et in coelesti postmodum regione cum Christo Deo nostro valeas triumphare. Igitur hunc Methodium venerabilem archiepiscopum vestrum interrogavimus coram positis fratribus nostris episcopis, si orthodoxae fidei symbolum ita crederet, et inter sacra missarum solemnia caneret, sicuti sanctam Romanam [Col. 0905C] Ecclesiam tenere, et in sanctis sex universalibus synodis a sanctis Patribus, secundum evangelicam Christi Dei nostri auctoritatem, promulgatum atque traditum constat. Ille autem professus est se juxta evangelicam et apostolicam doctrinam, sicuti sancta Romana Ecclesia docet, et a patribus traditum est, tenere et psallere. Nos autem illum in omnibus ecclesiasticis doctrinis et utilitatibus orthodoxum et proficuum esse reperientes, vobis iterum ad regendam commissam sibi Ecclesiam Dei remisimus, quem veluti pastorem proprium ut digno honore et reverentia laetaque mente recipiatis jubemus, quia nostrae apostolicae auctoritatis praecepto archiepiscopatus et privilegium confirmavimus, et in perpetuum, Deo juvante, firmum manere statuimus, sicuti [Col. 0905D] antecessorum nostrorum auctoritate omnium Ecclesiarum Dei jura et privilegia statuta et firmata consistunt: ita sane ut juxta canonicam traditionem omnium negotiorum ecclesiasticorum curam habeat ipse, et ea velut Deo contemplante dispenset. Nam populus Domini illi commissus est, et pro animabus eorum hic redditurus erit rationem: ipsum quoque presbyterum nomine Wichinum, quem nobis direxisti, electum episcopum consecravimus sanctae Ecclesiae Nitrensis, quem suo archiepiscopo in omnibus obedientem, sicuti sancti canones docent, esse jubemus, et volumus ut pariter cum ipsius archiepiscopi consensu et providentia, alterum nobis apto tempore utilem presbyterum vel diaconum dirigas, quem [Col. 0906A] similiter in alia Ecclesia, in qua episcopalem vetram (f. sedem vel cathedram) noveris esse necessariam, ordinemus episcopum, ut cum his duobus a nobis ordinatis episcopis praefatus archiepiscopus vester, juxta decretum apostolicum, per alia loca, in quibus episcopi honorifice debent et possunt existere, postmodum valeat ordinare. Presbyteros vero, diaconos, seu cujuscunque ordinis clericos, sive Sclavos, sive cujuslibet gentis, qui intra provinciae tuae fines consistunt, praecipimus esse subjectos et obedientes in omnibus jam dicto confratri nostro archiepiscopo vestro, ut nihil omnino praeter ejus conscientiam agant. Quod si, contumaces et inobedientes existentes, scandalum aliquod, aut schisma facere praesumpserint, et post primam et secundam admonitionem [Col. 0906B] se minime correxerint, quasi zizaniorum seminatores ab ecclesiis et finibus vestris auctoritate nostra praecipimus esse procul abjiciendos, secundum auctoritatem capitulorum quae illi dedimus et vobis direximus. Litteras denique Sclavonicas, a Constantino quodam philosopho repertas, quibus Deo laudes debite resonent, jure laudamus; et in eadem lingua Christi Domini nostri praeconia et opera ut enarrentur, jubemus. Neque enim tribus tantum, sed omnibus linguis Dominum laudare auctoritate sacra monemur, quae praecipit dicens: Laudate Dominum, omnes gentes, et collaudate eum omnes populi (Psal. CXVI). Et apostoli repleti Spiritu sancto locuti sunt omnibus linguis magnalia Dei (Act. II). Hinc et Paulus coelestis quoque tuba insonat, monens: Omnis [Col. 0906C] lingua confiteatur quia Dominus noster Jesus Christus in gloria est Dei Patris (Philip. II). De quibus etiam linguis in prima ad Corinthios Epistola satis et manifeste nos admonet, quatenus linguis loquentes Ecclesiam Dei aedificemus (I Cor. XIV). Nec sane fidei vel doctrinae aliquid obstat sive missas in eadem Sclavonica lingua canere, sive sacrum Evangelium, vel lectiones divinas Novi et Veteris Testamenti bene translatas et interpretatas legere, aut alia horarum officia omnia psallere, quoniam qui fecit tres linguas principales, Hebraeam scilicet, Graecam et Latinam, ipse creavit et alias omnes ad laudem et gloriam suam. Jubemus tamen ut in omnibus ecclesiis terrae vestrae propter majorem honorificentiam, Evangelium Latine legatur, et postmodum Sclavonica lingua [Col. 0906D] translatum in auribus populi Latina verba non intelligentis, annuntietur sicut in quibusdam ecclesiis fieri videtur. Et si tibi et judicibus tuis placet missas Latina lingua magis audire, praecipimus ut Latine missarum tibi solemnia celebrentur. Data mense Junio, indictione decima tertia.



CCXCIV AD LANDULFUM EPISCOPUM SURICORUM. (Anno 880.) Objurgat quod violaverit quae ipse inter eum et Landenulfum Capuanum episcopum de frugibus illius ecclesiae decreverat; minatur illi excommunicationis poenam, nisi suis decretis pareat: praecipit ut si se laesum sentiat, cum eodem episcopo causam dicturus ad se veniat.
[Col. 0906D]

[Col. 0907A] Reverendissimo et sanctissimo LANDULFO episcopo Suricorum.

Nostra (f. Vera) relatione comperimus quod quidquid tempore consecrationis tuae in nostro conspectu de frugibus illius ecclesiae congrua deliberatione fuerat inter te et Landenulfum Capuanum episcopum diffinitum, tu ingenti usus temeritate violaveris; et quod nos juxta temporis qualitatem moderari decreveramus, tu adimplere neglexeris. Quo audito, valde noster animus est commotus quod tam audacter nostra praecepta parvipenderis et terminos paternos excesseris. Quapropter hujus nostri pontificii autoritate ab hujuscemodi te factione compescere volentes, [Col. 0907B] praecipimus, et modis omnibus tibi injungimus, ut, omni obstinatione deposita, quidquid nos illic positi inter te et eumdem episcopum, vel illius fratrem Pandenulfum fidelem nostrum, de divisione vel frugibus illius ecclesiae deliberavimus, sine mora adimplere procures, hoc sciens quia si aliter agere praesumpseris, sicut invasorem rerum sacrarum te canonicis jaculis feriemus. Quod si aliquam querimoniam aut justam excusationem te habere confidis, tunc cum eodem episcopo causam dicturus, jubemus ut nostram petas praesentiam. Nam et nos praesenti legato nostro Walperto reverendissimo episcopo dilecto consiliario nostro praecipimus, ut si nostra salubria monita adimplere contempseris, ex nostra auctoritate te excommunicare procuret quatenus, [Col. 0907C] sicut praediximus, Romam in nostra (f. add. praesentia venias). Data XV Kalendas Augusti, indictione decima tertia.



CCXCV. AD CAROLUM REGEM. (Anno 880.) Gratulatur de ejus erga Romanam Ecclesiam observantia, cujus eum defensorem elegit; monet ne adversariis fidem habeat: laudat quod ditionem sancti Petri ab hostili incursu defendi jusserit. Bosoni tanquam tyranno auxilium se non daturum affirmat; optat ejus adventum, et rogat ut legatos mittat.

Dilecto ac spiritali filio CAROLO glorioso regi.

Regiae magnitudinis vestrae receptis apicibus ac diligenter perlectis, quia more Christianissimorum [Col. 0907D] principum parentum vestrorum admonitionis et exhortationis nostrae doctrina repleri vos velle cognoscimus, nostroque consultu ea quae pro sanctae matris vestrae Romanae Ecclesiae et totius Christianitatis defensione salubria ac utilia esse videntur, animo libenti cupiatis perficere, valde gratulamur et immensas Domino gratias referimus, et optamus ut cuncta circa vos semper prospera, divina favente gratia, existant. Ea etenim quae de vestris causis et eventibus vestris nobis litteris non retulistis, fideli relatione communis fidelis et reverendissimi episcopi Wibbodi luculenter didicimus; eique omnem familiaritatis aditum pio affectu praebentes, vestrae voluntatis arcana cognovimus, per quem et nos [Col. 0908A] celsitudini vestrae aliqua verbotenus intimanda direximus. (Aimoinus, l. V, c. 39, 40; Regino, l. II.) De oppressionibus autem Graecorum (sicut vobis a quibusdam aemulis nostris nuntiatum est) nos aliquid nullo modo scimus; si vero certissime sciremus, dilectioni vestrae cum omni devotione celeriter nuntiassemus, quoniam Dei omnipotentis procul dubio inspiratione et voluntate, vos prae omnibus eligere et inclytum in omnibus negotiis sanctae sedis apostolicae nostrisque profectibus patronum ac defensorem habere omnino curavimus, et ideo, vita comite, longa per tempora optamus possidere. Quapropter inimicis nostris, quos nobis adversarios et zizaniorum seminatores esse cognoscitis, aurem clementiae vestrae nullatenus accommodetis. Nam inimicus semper [Col. 0908B] contraria loquitur. Tamen bene vos fecisse laudamus, quod omnibus episcopis et comitibus, qui circa nos consistunt, auctoritate vestra mandastis atque jussistis ut terminum sancti Petri ab hostili nempe incursu, nostro pariter instructi mandato, defendere debeant. Valde necessarium est ut non solum a malis Christianis, verum etiam et a Saracenis ubique diffusis, ubique et undique nos sine intermissione depraedantibus, et more furum nostra diripientibus, tueri procurent. Pro qua videlicet necessitate, quam supra modum patimur, ipsius Wibbodi episcopi hortatu, in quamdam cortem nostram exivimus, et una cum Widone comite Lamberti filio loqui voluimus hujus rei causa; sed ipse adesse praetermisit, sicut jam dictus fidelis noster ac vester vobis poterit enarrare. [Col. 0908C] De Bosone quoque certos vos esse volumus quia neque aliquem familiaritatis locum, aut receptionis nostrae auxilium apud nos habebit neque poterit invenire, eo quod vos, ut praelibavimus, amicum et adjutorem quaesivimus, et loco charissimi filii retinere toto mentis conamine volumus. Nam nihil nobis de parte ipsius pertinere videtur, qui talem tyrannidem praesumpsit committere. De vestro quoque adventu, quem, Deo favente, adesse mandastis, valde sumus gavisi effecti, et pro tantis calamitatibus, quibus circumdati et oppressi existimus, optamus et vehementer rogamus vestram specialem citissime, Deo propitio, contemplari praesentiam. Joannem vero reverendissimum episcopum Tritiensem penes nos hac vice retinuimus, ut si aliquid novi nobis evenerit, [Col. 0908D] et necesse tuerit per eum vestris mandare fidelibus, ac per ordinem quae opportuna fuerint, significare possimus. Pro justitiis autem faciendis sanctae Romanae Ecclesiae, ut idoneos et fideles viros e latere vestro nobis de praesenti dirigatis obnixe deposcimus, qui nobis pariter cum missi nostris proficiscentibus, de omnibus justitiam plenissimam faciant, et vestra regali auctoritate male agentes corrigant et emendent: praeterea, sicut vestro proprio nobis ore, fili charissime, promisistis, ut in hoc duntaxat opere vestram voluntatem vestraeque mentis affectum circa nos purissimum fore luce clarius agnoscamus, ut et nos vestrum desiderium pio semper valeamus affectu perficere. Data ut supra.



CCXCVI. AD IMPERATORES AUGUSTOS. (Anno 880.) Commendat eorum studium in Ecclesiae concordia stabilienda; monet ut in eo persistant: agit gratias de dromonibus auxilio missis: de monasterio sancti Sergii, et de Bulgarorum dioecesi sedi apostolicae restituta; rogat ut Dei Ecclesiam tueantur: demum ea quae pro Photio in synodo Constantinopoli acta sunt, se approbare significat, si tamen legati contra sua jussa non egerint.
[Col. 0909A]

Imperatoribus Augustis.

Post innumeras sollicitudines quibus nimirum oneratur imperiale fastigium, laudabile clementiae vestrae cognoscimus Christianissimi imperatoris esse propositum, per quod submotis omnibus discordiarum [Col. 0909B] atque zizaniorum seminibus, quae in agro Dominico humani generis inimicus asperserat, sanctae catholicae Ecclesiae piissimo mentis affectu consulere voluistis. In quo scilicet animi voto ac desiderio, quantum rebus humanis favere providentia divina dignetur, sollicitudo clementiae vestrae Spiritu Dei incitata demonstrat, quae in catholica Ecclesia misericordem per auctoritatem et judicium sedis apostolicae, quae Christo Domino delegante, totius Ecclesiae retinet principatum, nihil impacatum, nihil voluit esse diversum: cum omnes schismatica pravitate divisos, vel zelo quolibet separatos atque dispersos, clementi affectione vel studio ad verae pacis soliditatem, concordiaeque sincerissimae unanimitatem revocare, et in uno Christi ovili cum proprio pastore, [Col. 0909C] Photio videlicet confratre et comministro nostro, aggregare curavit. Pro quibus videlicet nostri pastoralis magisterii officium est, apud serenitatis vestrae Augustalem clementiam assidua semper sollicitudine omnimodis intercedere; ut vestrae pietatis majestas, more Christianissimorum imperatorum, benigna circa omnes existat; et quasi Deo contemplante, populum Domini sibi commissum felici regat semper et gubernet intuitu, nec amplius patiatur eos aliquibus saeculi hujus procellis illidi, aut malignis perturbationibus concuti: quatenus post hoc vitae praesentis, imperium coeleste adipisci et in aeternum cum Domino retinere valeatis. Nunc itaque pro tanta devotione animique vestri sinceritate, quam non solum verbis, sed lucifluis etiam operibus circa [Col. 0909D] Ecclesiam sancti Petri et nostram paternitatem ostendistis, immensas post Deum serenitati vestrae gratias agimus. Primo quidem quod dromones vestros, qui pro defensione terrae sancti Petri in nostro manerent servitio, nobis misistis. Secundo autem quod monasterium sancti Sergii intra vestram regiam urbem constitutum, quod sancta Romana Ecclesia jure proprio quondam retinuit, divina inspiratione repleti, pro honore principis apostolorum nostro praesulatui reddidistis. Tertio vero vobis grates multas referimus quia Bulgarorum dioecesin pro [Col. 0910A] amore nostro gratanti animo sancto Petro, ut justum erat, permiseritis habere. Unde obnixe petimus ut vestro potenti solatio sanctam Romanam Ecclesiam in hoc periculoso tempore in omnibus adjuvare defendereque non dedignemini, quatenus ex hoc vestra imperialis gloria, apostolicis suffragantibus meritis, per cunctas mundi partes magis ac magis accrescat, et apud omnipotentem Dominum dignam retributionem percipiat. Et iterum humiliter petimus ut in hujus bonae voluntatis ac pietatis affectu, quem pro amore Dei circa Ecclesiam Christi habetis, immobiles permaneatis, quoniam nos Augustalem excellentiam vestram ulnis extensis amore paterno amplectimur, et honore debito veneramur, atque assiduis orationibus nostris, juxta sacrosancta beatorum apostolorum [Col. 0910B] Petri ac Pauli corpora fusis, omnipotenti Domino commendare studemus, ut pro tantis beneficiis quae sancto Petro impenditis, ipse vobis et in hoc praesenti saeculo vestrum sanctum imperium cum omni prosperitate magis ac magis conservet incolume, clarisque semper dignetur ubique decorare triumphis; et in coelesti postmodum regione sempiternam gloriam et beatitudinem cum sanctis et electis suis habere concedat. Nam et ea quae pro causa restitutionis reverendissimi Photii patriarchae synodali decreto Constantinopoli misericorditer acta sunt, recipimus: [a 1Kb] Et si fortasse nostri legati in eadem synodo contra apostolicam praeceptionem egerint, nos nec recipimus nec judicamus alicujus existere firmitatis. Data Idibus Augusti, indictione XIII.



CCXCVII. AD PHOTIUM (ut videtur). (Anno 880.) Gratulatur de concordia Ecclesiae Constantinopolitanae: miratur multa, quae statuerat, mutata esse; approbat quae Constantinopoli in concilio pro causa Photii acta sunt, si tamen legati contra sua mandata non egerint.
[Col. 0910C]

Hoc nostri semper certaminis et laboris fuit, hoc nostri voti existit, ut pro orthodoxae fidei integritate, seu pro statu et pace omnium Dei Ecclesiarum, quarum cura constringimur, adeo operam demus, quatenus dispersa congregentur, congregata conserventur, et ut quidquid inhonestum vel aliter quam se rectitudo habet per providentiam Dei, sanctorum [Col. 0910D] apostolorum meritis suffragantibus, corrigatur, omni conamine, juxta officium nobis commissum, speculando satagimus. Hujus rei gratia more apostolico sanctae Constantinopolitanae Ecclesiae misereri volentes, decrevimus ut unius incrementum nullius fieret detrimentum, quin potius omnium manifestum existeret adjutorium. Convocata nostra Ecclesia, quantum ad praesens tempus coegit necessitas, auctoritate et potestate apostolica dictae Constantinopolitanae Ecclesiae consuluimus, et legatis nostris directis, ut inoffenso pede incederent, instituimus. [Col. 0911A] De cujus scilicet unitate pacis sive concordia gratulamur, et cunctipotenti Domino laudes innumeras referentes, licet ei qui tanta bona servis suis largitur, condignas grates agere non possimus, hunc benedicimus et assiduis vocibus glorificare studemus. Gloria namque sit illi, et omnis laus ac virtus, cujus majestate et semper perlaudabili gratia certata [f. curvata] ad rectitudinem reducuntur, prava diriguntur; contumacia retunditur, humilitas exaltatur, zizania quandoque velluntur, scandala amputantur, et omnis bonitas augmentatur: unde non in nobis, sed in eodem Domino gloriemur, jucundemur et exsultemus in misericordia ejus qui dicit: Confidite, quia ego vici mundum (Joan. XVI); et in alio loco: Sine me, inquit, nihil potestis facere (Joan. XV); sed [Col. 0911B] cum nos scriptis et verbis misericorditer tecum specialiter agendum esse decreverimus, mirandum valde est cur multa quae nos statueramus, aut aliter habita aut mutata esse noscantur, et, nescimus cujus studio vel neglectu, variata monstrentur. Caeterum scribens subintulisti quod, te innuens, non nisi ab iniqua gerentibus misericordia sit quaerenda; quod et nos de his qui Deum se scire non fantur, licet dispensatorie fatemur, tamen nos quod lectum est exaggerare nolumus, ne quod dignum est judicare cogamur; ideoque talis excusatio sileat, ne hoc dicentes illa sententia tangat qua dicitur: Vos estis qui justificatis vos coram hominibus; Deus autem novit corda vestra, quia quod hominibus altum est, abominabile est apud Deum (Luc. XVI); igitur laudabilis [Col. 0911C] tua prudentia, quae dicitur humilitatem scire, non moleste ferat quod ab Ecclesia Dei miserationem jussa est postulare; quin potius se, ut exaltetur, humiliet, et fraternum discat erga sui miserentem servare affectum. Quia nos, si tu debitam devotionem et fidelitatis incrementa erga sanctam Romanam Ecclesiam et nostram parvitatem observare studueris, et ut fratrem amplectemur et ut charissimum proximum retinebimus. Nam et ea quae pro causa tuae restitutionis synodali decreto Constantinopoli misericorditer acta sunt, recipimus. Et si fortasse nostri legati in eadem synodo contra apostolicam praeceptionem egerunt, nos nec recipimus nec judicamus alicujus existere firmitatis.



CCXCVIII. AD CAROLUM REGEM. (Anno 880.) Gratias agit de ejus erga sedem apostolicam observantia; suam erga eum benevolentiam testatur: adventum ejus pro Ecclesiae necessitatibus exspectat, monetque ut aliquem legatum mittat. Queritur de Georgio quodam excommunicato, qui, ipsius imperatoris auctoritate fultus, bona Romanae Ecclesiae invaserat; rogat ut promissa auxilia mittat.
[Col. 0911D]

Excellentissimo et dilecto filio CAROLO glorioso regi.

Relegentes regalis excellentiae vestrae litteras, devotionem vestram quam circa sanctam Ecclesiam matrem vestram et circa nostrum pontificium habetis, luce clarius novimus, unde multiplices gloriae [Col. 0912A] vestrae gratias referimus. Nam et nos vos semper quasi dilectum et spiritalem filium retinemus, et pio mentis affectu desideramus amplecti, et pro augenda gloria vestra assidue solliciti incunctanter existimus. Quod autem nobis mandastis, ut vestrum optatum praestolaremur adventum, pro eorum adversitatibus emendandis qui nobis contraria inferre et qui a nostra ditione homines nostros subtrahere praesumunt, nos quidem vestrum adventum toto desiderio pro tantis Ecclesiae Dei necessitatibus, quae ad augmentum gloriae vestrae sunt emendandae, omnimodo optamus inspicere. Sed sicut vobis nostris jampridem apostolicis litteris suggessimus, ut vestrum idoneum missum nobis direxissetis, cum quo aliquid ecclesiasticis utilitatibus potuissemus perficere, pro qua causa [Col. 0912B] non eum miseritis, miramur. Quamobrem petimus ut eumdem missum, antequam veniatis, nobis dirigere non omittatis, ut cum, Deo auxiliante, veneritis, nobis simul convenientibus, vera inter nos dilectio, utpote inter spiritalem Patrem et charissimum filium possit existere. Praeterea postquam Georgius excommunicatus et anathematizatus cum homine Widonis est a vobis reversus, assiduo sumus moerore turbati; eo quod audacter veniens, quasi vestra fultus auctoritate, in proprietates olim suas, quae ad jus sanctae Romanae Ecclesiae, (Carolo divae memoriae imperatore patruo vestro concedente), conlegaliter pervenerunt (et nunc usque juri nostro defendebamus et tenebamus), temere pariter cum aliis introivit; et nostros, qui in circuitu homines existunt, affligere, [Col. 0912C] et depraedari non cessat. Unde obnixe rogamus vestram magnitudinem, ut sicut nobis ore proprio promisistis, et per epistolam vestram, atque legatos nostros, Liutwardo venerabili sanctae Vercellensis Ecclesiae episcopo mediatore existente, mandastis, praesentialiter nobis adimplere satagatis: quia nos ea, quae vobis promisimus, omnimodis adimplebimus, aut eosdem infideles nostros procul a nobis expellatis, ut nulla nobis adversa, vel contraria valeant aliquatenus moliri, quousque, Deo propitio, vos veneritis. Quarto Idus Septembris, indict. decima quarta.



CCXCIX AD ROMANUM ARCHIEPISCOPUM RAVENNATEM. (Anno 880.) Jubet eum Romam ad synodum causa dissolvendi quasdam quaestiones advenire.
[Col. 0912D]

ROMANO archiepiscopo Ravennati.

Quia bellica, imo Saracena impediente angustia, juxta sacros canones, quarto scilicet Idus Octobris, synodum sicut volueramus celebrare nequivimus, opportune valdeque necessario sane praevidimus ut hanc eamdem VI Idus Novembris istius quartae decimae indictionis, adjuvante Domino, convocemus. Quapropter sanctimoniam tuam hortamur ut ad idem tempus sine omni mora, imo omni occasione postposita, Romam occurras, quatenus ea quae ad honorem sive utilitatem sanctae Dei Ecclesiae pertinent, nobiscum ordines et diffinias, et sancti Spiritus gratia revelante, [Col. 0913A] voto communi decernas. Interea negotium viri illustris Deusdedit gloriosi ducis, qui nostrum pontificium adiit, dicens se a tua solertia pro conjugio suae uxoris, quam illius consanguineam fateris existere, communione privatum, est procul dubio ventilandum, ut quidquid rei veritas hinc demonstraverit, omnimodis exsequamur. Qui pro eo quod tam diu apud nos est immoratus, et de tua parte, qui rationem redderet, non est inventus, rationabiliter erat a nobis interim absolvendus: tamen quia in proximo, sicut diximus, synodum (qua hoc cum unanimitate aliorum consacerdotum fratrumque nostrorum et tua est inter alia pertractandum) celebrare debemus, dignius judicavimus, quod et ipsae res expetunt tuum praestolari adventum, ut hoc synodali discutiamus [Col. 0913B] collegio, et alterna visione congratulantes, pari sententia decernamus: in qua etiam quidquid supra generum suum habueris, similiter diffiniri jubeamus. Praeterea jam dicti viri conjux, Maria nomine, libellum suae reclamationis per Paulum legatum suum nostro praesulatui dirigere procuravit, asserens tuam sanctitatem in nuptiis per consensum patris de ea habitis, consciam exstitisse; et tam virum suum quam se, postquam una caro effecti sunt, tam ad spiritalem, sive Dominicam, quam etiam ad communiorem mensam, saepe non solum admisisse, sed etiam invitasse. Sed et hoc per eumdem suum libellum reclamando innotuit quod Majoranus, qui et Maginpertus diaconus dicitur, in necem sui patris consenserit, petens a nobis ex hoc [Col. 0913C] convenientem justitiam, et obnixe postulans hoc indiscussum non derelinqui, quem videlicet saepissime Bononiensis episcopus suae Ecclesiae famulum quaerere studuit. Hujus rei gratia, praecipimus ipsum diaconum tecum nobis omnimodis exhiberi, ut quidquid rationis ordo poposcerit, adjuvante Domino, canonice ventilemus et synodice statuamus. Data III Kalendas Octobris, indictione decima quarta.



CCC. AD UNIVERSOS EPISCOPOS. (Anno 880.) Ut Romam ad synodum adveniant.

Omnibus episcopis per ducatum Spoletanum et Cameriensem, et ad omnes episcopos per diversas [Col. 0913D] provincias constitutos.

Nolumus ignorare vestram fraternitatem quia pro multiplicibus sanctae Dei Ecclesiae necessitatibus, VI Idus Novembris istius quartae decimae indictionis synodalem conventum, Domino adjuvante, celebraturi sumus; et cum diversis, praecipue Saracenorum, impedimentis implicati essemus, nequivimus eum suo tempore congregare, dignum duximus ad augmentandas atque perficiendas ecclesiasticas utilitates, vel praefato tempore non praetermitti, quominus tanta necessitas sine consultu aliorum confratrum nostrorum indiscussa non remaneret, ut vestris salubribus consiliis fulti, quidquid ad honorem Dei et communem utilitatem pertinet, communiter perficere [Col. 0914A] satageremus. Quapropter hujus nostrae commonitionis sanctitatem vestram exhortamur apicibus, ut, solita desidia deposita, ad eamdem synodum Romam venire non differatis, quatenus, sicut diximus, ea quae agenda sunt, Christo juvante, communiter peragamus, et quae juxta nostri ministerii officia statuenda sunt, salubriter statuamus. Videte itaque ne solito negligenter agatis, ne si per vos ea quae honori et statui sanctae Dei Ecclesiae sunt proficua, inordinata remanserint, et, quod non oportet, venire contempseritis, canonicis ictibus non immerito feriamini. Data pridie Kalendas Octobris, indictione XIV.



CCCI. AD CAROLUM REGEM. (Anno 880.) Laetatur de ejus incolumitate, Deumque orat ut omnia ei prospere eveniant: nuntiat Saracenos a Graecis victos, seque a Saracenis, et aliis etiam valde premi: quare petit ut sibi quam citissime auxilio veniat.
[Col. 0914B]

CAROLO glorioso regi.

Susceptis gloriae vestrae, spiritalis atque desiderabilis fili nobis directis apicibus, atque relectis, quia vos, Deo gratias, sanitate vigere cognovimus, ineffabili et ultra quam dici possit jucunditate refecti, in Domino gratulati sumus: et ut magis ac magis vobis Dominus Deus noster prosperitatem tribuat, triumphum de adversantibus concedat, et felicia tempora ad regnum pacifice atque justissime disponendum multiplicet, continuis votis eumdem [Col. 0914C] Dominum deprecamur. Quia nihil est omnino, fili charissime, nobis dulcius nihilque amabilius, quam ut vos semper ad defensionem et exaltationem sanctae matris vestrae Romanae Ecclesiae cognoscamus esse promptissimos, et et eis qui eam diversis modis impugnant, libera correctionis ac disciplinae sententia contraire. Nos autem, licet in innumeris infirmitatibus atque angustiis constituti, Deo gratias, utcunque valemus; sed tunc potius nostra sanitas erit, si vos omni prosperitate, ut diximus, pollere cognoverimus, et ad nobis conferendum solatium festinanter occurrere, ut alterna visione loquamur, non pati moras advertimus. Caeterum, quod dicitis ut Liutwardum venerabilem episcopum communem fidelem nostrum ad nos praemittatis, [Col. 0914D] valde in Domino gratulamur; et cum eum pro communi utilitate semper desudare cognoverimus, magnum nobis gaudium in adventu illius nascetur, eo quod in ipsius praesentia vestram intuebimur excellentiam. Postremo, fili charissime, quod sciscitamini de Graecis, atque Ismaelitis, et caeteris quibusque exteris nationibus, vel concivibus, qualiter res agatur, brevissime respondemus. Sed ut haec omnia ex intimo corde atque dolenter advertatis, omni mentis conamine exhortamur: tamen Deo sint grates et laudes quia Graecorum navigia in mari Israelita rum victoriosissime straverunt phalanges, et eos, prout Dominus voluit, debellati sunt. Sed nos tamen tam ipsi jam dicti Ismaelitae quam alii concives nostri [Col. 0915A] impugnant ac persequuntur, ut extra muros Urbis nullatenus vel qui labore manuum suarum vivere valeant, vel qui, ut ita dixerim, Christianitatem suam, sicut decet, observent, egredi libere possint: ac per hoc, imo pro his omnibus, si citissime et, omnibus occasionibus omnibusque excusationibus postpositis et contemptis, ad omne nobis et huic regioni valde afflictae conferendum solatium non veneritis, procul dubio scire potestis quia ad peccatum vestrum et damnum omnium haec terra peribit. Unde pro Deo festinanter iter ad nos veniendi assumite, et ut bella Domini vice illius praeliemini, ad beatorum apostolorum limina, Deo praeduce, pro Christianorum omnium auxilio properate. Data III Kalendas Novembris, indictione XIV



CCCII. AD EUMDEM. (Anno 880.) Deusdedit Ravennatem injuste excommunicatum absolvit; confirmat illius cum Maria uxore conjugium: jubet eum defendi.
[Col. 0915B]

Reverendissimo et sanctissimo ROMANO archiepiscopo Ravennati pro causa Deusdedit Ravennatis, et Leoni venerabili episcopo misso et apocrisiario summae sedis nostrae apostolicae, necnon quibusvis missis imperatoris et omnibus judicibus, et populis Romani territorii constitutis, cunctisque fidelibus sanctae Ecclesiae, praesentibus scilicet atque futuris.

Omnium reverentiam omniumque industriam scire hortamur quod Ravennas Romanus archiepiscopus, [Col. 0915C] et ore, cum Ravennae fueramus, dixerit, et scriptis transmiserit, quod nonnulla incesta conjugia in sua parochia fuissent, et quotidie fierent. Deinde per suum legatum, Dominicum videlicet presbyterum, ut ipsi triginta et duo essent, dicendo significavit, suggerens ut nostra auctoritate ipsi eos liceret canonice omnes judicare. Qui omnibus dimissis, quos etiam nominatim dixerat, et sola inductus invidia, ut remur, et postea in sancta patuit synodo, Deusdedit fidelem nostrum (qui, dum Ravennae fuimus, ipse penes nos quotidie fuit, et coram me, et ipso archiepiscopo causas, ut debuerat, judicavit), postquam sedem apostolicam appellavit, excommunicare non formidavit. Ipse Deusdedit vero dux pro nostra fidelitate his obedivit, et ad apostolicam [Col. 0915D] praesentiam venire modis omnibus festinavit. Nos suam causam audientes, et qui eum accusare non debuerant, ex parte archiepiscopi non invenientes, poteramus ipsum absolvere; sed noluimus, usquequo archiepiscopo misissemus, imo cui misimus, dicentes: ut ipse archiepiscopus pro statutis sanctarum Dei Ecclesiarum, VI Idus Novembris ad synodum celebrandam veniret, deferens secum accusatores et testes, quatenus his delatis negotium Deusdedit inter alia canonice finissemus. Qui pro se sui cardinis Dominicum presbyterum, et Joannem diaconum misit, transmittens cum illis scriptas accusationes: quibus scriptis coram sancta synodo lectis, ad ea Deusdedit respondit, et se incestum atque [Col. 0916A] nefarium commisisse negavit; sed coram omnibus se innocentem ostendit, et divini mundanique juris auctoritate se conjugatum probavit. Quapropter una cum sancta synodo illum absolvimus, et eum communioni nostrae recepimus, et Mariam conjugem suam illi uxorem esse legitimam firmavimus cum benedictione Dei omnipotentis et nostra; et si praefatus archiepiscopus, aut ministri ejus, in rebus suis suorumque hominum invasionem et fortiam facere voluerit, vos Ravennates pro ipso illum in suis defendite. Data ut supra, indictione decima quarta.



CCCIII. AD ANSPERTUM ARCHIEPISCOPUM MEDIOLANENSEM. (Anno 880.) Inobedientiae eum arguit, praecipitque ut Rhodoaldum et Warlenum monachos, quos injuste in carcerem conjecerat, ad eorum monasterium honorifice remittat.
[Col. 0916B]

ANSPERTO archiepiscopo Mediolanensi.

Decuerat te, frater charissime, pura animi sinceritate eam reverentiam eumque honorem sanctae sedi apostolicae, cui Deo auctore praesidemus, quotidie impendere, quae usque ad tua tempora omnes tui praedecessores laudabiliter viventes, huic Ecclesiae obtulerunt prona mentis devotione. Pro qua re ejus gremio suscepti, quidam prae nonnullis amore dilecti sunt; sed ecce, quod sine dolore dici non potest, nescio qua antiqui hostis fraude, a die ordinationis tuae, et tempore senectutis, contra sanctam [Col. 0916C] Romanam Ecclesiam matrem tuam non destitisti nunc inobediens, nunc dolosus te patefacere: qua necessitate compulsi, te corripere apostolico flagello operae pretium duximus; sed iterum paterna miseratione te ad nos reducere non praetermisimus, sperantes in te de reliquo nullum vestigium circa nos culpae aliquo modo reperire, quia et professio tua hoc coram nobis jurejurando spoponderat. En, bone vir, aliquid deterius committere non formidasti, cum quosdam monachos nostros nomine Rhodoaldum, et Warlenum, Roma ad suum monasterium Pultariense iter carpentes, comprehensos jusseris diu sub custodiae vinculis reservari. Quod quanti piaculi sit sano intellectu ipse perpende, quantumque dedecus sedis apostolicae, quae Christo auctore, [Col. 0916D] etiam in barbaras nationes libera semper visa est fungi legatione: quod nefas malum sub omni celeritate te emendare hortamur, et praedictos Dei famulos cum omnibus suis illaesos abire patiaris ad locum, miserante Deo, suae habitationis. Et sicut tuo consilio pro certo eos cognovimus esse innocenter custodiae mancipatos, ita, te faciente, sciamus eosdem funditus et cum competenti honore dimissos. Data mense Novembris, indictione XIV.



CCCIV. AD SALOMONEM PROCURATOREM PAPIAE. (Anno 880.) Ejusdem argumenti.

SALOMONI procuratori Papiae.

[Col. 0917A] Apostolica tibi auctoritate praecipimus ut monachos nostros, id est Rhodoaldum et Warlenum, quos, spreto Dei timore, a liminibus sanctorum apostolorum ad suum monasterium revertentes, et simpliciter per viam gradientes, comprehendere ausus fuisti et in custodia retinere, sine omni mora et dilatione dimittas cum omnibus suis reverti ad suum monasterium sanos atque illaesos. Quia tantum scelus et injuriam pro hac re in sedem apostolicam commisisti, pro quibus juste carere debueras consortio omnis Christianitatis: et fatemur, si hoc continuo non emendaveris, a perceptione corporis et sanguinis Domini nostri Jesu Christi et introitu ecclesiae te prohibebimus. Data mense Novembri, indictione decima quarta



CCCV. AD ADELBERTUM MARCHIONEM. (Anno 880.) Ab excommunicatione eum absolvit, ejusque homines, si spatio quindecim dierum intra mensem Martium Ecclesiae satisfecerint.
[Col. 0917B]

ADELBERTO marchioni.

Te vero quia conversum et fidelem circa sanctam Romanam Ecclesiam et nos cognovimus, absque tenore ab omni excommunicatione absolvimus; hominibus tuis sub eo tenore sacram reddimus communionem, ut omnem emendationem, sicut promissum est, facere ad quindecim dies intra mensem Martium omnino accelerent. Quod si hoc facere neglexerint, omnes sub eadem excommunicatione [Col. 0917C] permaneant, donec iterum de perpetratis malis plenam faciant satisfactionem. Data ut supra, indictione XIV.



CCCVI. AD OTERAMUM VIENNENSEM EPISCOPUM. (Anno 880.) Arguit quod faveat sociis Bosonis, idque a se imperari asserat; praecipit ut Romam accedat ut crimina quae ipsi objiciuntur diluat.

OTERAMO [a 1Kb] Viennensi episcopo.

Inter eximios nunc usque Christi Dei nostri sacerdotes te habere tenereque omnino volumus; sed quia ecclesiasticae paci et utilitati contraria agere audimus, valde miramur, nihilominus et turbati existimus, eo quod, sicut fidelium relatu comperimus, [Col. 0917D] his qui cum Bosone praesumptore et regni perturbatore tyrannidem exercere non cessant, ausu temerario favere eorumque malis operibus communicare praesumas, et in superbiam eorum sequax existens, falsa opinione sanctam nostram Romanam Ecclesiam infamare non dubitas, quod ad talia peragendum ipsius auctoritatem habere te certifices; quod quam evidenter ostendere non poteris, pro qua scilicet Romana Ecclesia te murum opponere omnibus iniqua agentibus debueras. Pro quibus nimirum tot malis tantisque praesumptionibus, tibi ex auctoritate Dei, et sanctorum apostolorum ac nostra, [Col. 0918A] praecipimus ut de praesenti Romam ad limina sanctorum apostolorum nostramque praesentiam venire procures, ut de talibus te criminibus secundum auctoritatem sanctorum Patrum coram nobis et sede apostolica satisfaciendo purgare valeas, quatenus te inter fratres et consacerdotes retinere valeamus. Nam, quod non credimus, si aliter feceris, et venire distuleris, donec hanc nostram jussionem impleveris, scias te omni episcopali officio esse privandum.



CCCVII. AD BARNIMERUM COMITEM, SACERDOTES, ETC. (Anno 880.) Ostenait sibi gratissimam fuisse eorum in sedem apostolicam observantiam; hortatur ad perseverantiam. Jubet legatos ad se mitti, quibus revertentibus legatum suum missurum pollicetur, cui ipsi fidelitatem juxta Ecclesiae ritum promittant
[Col. 0918B]

Excellentissimo viro BARNIMERO glorioso comiti et dilecto filio nostro atque omnibus religiosis sacerdotibus, et honorabilibus judicibus, cunctoque populo pax et gratia a Domino Jesu Christo.

Audita per Theodosium venerabilem episcopum vestrum fide et devotione, quam circa sedem beati Petri apostoli et nostri pontificii vos habere cognoscimus, immensas Deo gratias referentes, magno gaudio sumus repleti; qui vos nunc ad tantam gratiam perducere, et inter oves suas connumerare dignatus est, secundum quod Dominus ipsi principi apostolorum commisit, dicens: Si diligis me, Simon Petre, pasce oves meas (Joan. XXI). Unde vestram [Col. 0918C] fidelitatem, et Christianissimam devotionem, his nostris apostolicis litteris admonemus et exhortamur, ut sicut divina inspiratione agere coepistis, usque ad finem perficere et observare non praetermittatis, quatenus qui sub ala et regimine atque defensione beati Petri apostoli et nostra toto conamine vos subdere, atque in ejus servitio perseverare, quasi dilecti filii procurastis, apertius hoc ostendatis atque impleatis, ut Dominus in Evangelio dicit: Sic luceat lux vestra coram hominibus, ut videant bona opera vestra, et glorificent Patrem vestrum qui in coelis est (Matth. V). Et ut ita hoc per orbem terrarum vestrae sponsionis diffametur, ut auxiliante Domino, et sanctorum apostolorum suffragantibus meritis, [Col. 0918D] ea quae saluti et utilitati omnium vestrum proficua sunt, possimus ad honorem et exaltationem sanctae sedis apostolicae incunctanter perficere, sicut nomine vestro scripta nobis mandastis, ita in libro coelesti scripta permaneant. Quapropter mandamus ut revertente ad vos dilecto episcopo vestro, idoneos legatos vestros praesentialiter ad nos dirigere non praetermittatis, qui pro parte omnium vestrum nos et sedem apostolicam consulant de his quae mandastis, ut et nos cum illis missum nostrum dirigamus ad vos, quibus secundum morem et consuetudinem Ecclesiae nostrae universus populus vester fidelitatem promittat. Interim monemus ut constantes permaneatis, [Col. 0919A] quoniam scriptum est: Melius est votum non vovere, quam post votum promissa non implere (Eccli. V). Spiritus Domini, qui orbem terrae replevit, repleat vestrum cor omni pace et gaudio in Christo Jesu Domino nostro.



CCCVIII. AD MICHAELEM REGEM BULGARORUM. (Anno 880.) Miratur quod legatos non miserit, quemadmodum jam diu promiserat; monet ut id quamplurimum faciat.

Dilecto ac spiritali filio MICHAELI glorioso regi Bulgarorum; gratia vobis, et pax a Deo Patre et Domino Jesu Christo.

Miramur quod tanto jam tempore transacto, missos vestros ad sanctam Romanam Ecclesiam matrem [Col. 0919B] vestram et ad nos non transmisistis. Modo vero, sicut nobis retulit Theodosius venerabilis episcopus, missos tuos cum eo dirigere promiseras, sed pro qua causa eos dirigere praetermiseris, ignoramus. Unde vos jam recognoscere oportebat, etiam ad pastorem et pontificem animarum vestrarum reverti tota devotione debueratis; unde his nostris apostolicis litteris vos quasi charissimos filios admonemus et exhortamur, ut de praesenti vestros idoneos missos nobis transmittere non dubitetis, quatenus ab uberibus matris vestrae sanctae videlicet Romanae Ecclesiae satiemini omnique bono repleamini. Quia nos more paterno ulnis extensis vos amplecti, et quasi oves Christi nobis commissas alere et salvare parati existimus, secundum quod Dominus dicit beato Petro: Pasce oves meas; quidquid enim vobis dirigimus, [Col. 0919C] credere omnino potestis, quia pro salute vestra semper agere ac perficere incunctanter cupimus. Optamus vos in Christo nunc et semper bene valere.



CCCIX. AD QUEMDAM (f. CAROLUM CRASSUM REGEM). (Anno 881.) Monet ut perficiat quae per legatos mandavit.

Susceptis litteris gloriae vestrae, quibus vos plena intentione monstratis ad limina apostolorum festine, imo potius praecipiti gressu et velle convolare; quapropter attoniti, vel magis stupefacti miramur decentiam vestram terminos Patrum transcendere, et lineam generis vestri superbo spiritu conculcare, et in deterius, non in melius prorsus convenire. Et [Col. 0919D] ecce dolenter cum Apostolo compellor dicere: In novissimis temporibus instabunt tempora periculosa, in quibus erunt homines semetipsos amantes, et quaerentes quae sua sunt, non quae Jesu Christi (I Tim. III). Sed nos te, fili charissime, in viscere Christi plurimum diligentes, ad ea te provocare gestimus quae animae vestrae proficiant ad salutem. Legatos sane e latere nostro plene instructos direximus, quibus omnia ad purum credere non ambigatis in his quae verbotenus et scriptis capitulariter dedimus in mandatis. Qua de re paterno affectu monemus ut omnia sicut vobis direximus per eosdem legatos, adimplere omnino curetis. Ideoque scitote quoniam si pleno jure cuncta quae destinavimus non adimpleveritis, [Col. 0920A] nos enimvero quantum in nobis est, zelo Dei succensi ea quae ad honorem sanctae Romanae Ecclesiae pertinent exaggerare penitus satagemus: a quibus nos nulla ferocitas, nulla malorum hominum comminatio, donec spiritus reget artus, poterit sequestrare. Quod jussionem nostri pontificii ingenti praesumptione absurdam posuisti, omnimodis temetipsum proprio jaculo reverberasti, et velut aspis surda saluti tuae congruentibus aurem non accommodasti. Sed quid plura? Iterum atque iterum inhibendo apostolica auctoritate praecipimus, terminum S. Petri ad ingrediendum animum vestrum non incitetis, quousque praedicti legati nostri ad nos revertantur, omnia nobis renuntiaturi, itemque alios ad nos transmittere cures. Data octavo Kalendas Februarii, indictione [Col. 0920B] XIV.



CCCX. AD ANSPERTUM MEDIOLANENSEM ARCHIEPISCOPUM. (Anno 881.) Confirmat Josephi episcopi Astensis ordinationem, qui alias contra canones Vercellensis Ecclesiae fuerat episcopus constitutus.

ANSPERTO Mediolanensi archiepiscopo.

Consultationis tuae qua nos super Joseph, nuper in Vercellensi Ecclesia ordinati, nova nunc electione vel ordinatione in Ecclesia Astensi, consulere voluisti, perspectis suggestionibus, quibus super hoc nostrae auctoritatis consultum requiris, canonicum judicavimus, et nostris tibi decretis convenienter, propitia Divinitate, respondimus. Fuerat autem de [Col. 0920C] illo primum, ut ipse mecum advertis, quoddam irregulariter institutum; sed nos apud B. Petrum apostolum cum sancta synodo residentes, salubri potiti consilio, et animositatem illius correximus et misericordiae fomenta, gratia Sancti Spiritus revelante, protinus adhibuimus, scilicet ut, eo in pristinum ordinem reducto, si alium episcopatum ei concedere voluisses, et cleri vel populi vota hunc sibi concorditer in episcopum expeterent, et eligeretur, et sicut qui nihil ab ordinatore prius acceperit, in episcopum crearetur. Interea accidit ut, Astensis Ecclesiae rectore proprio obeunte, permissu Caroli gloriosi regis idem Joseph, post electionem cleri et expetitionem populi in eadem ecclesia deberet ordinari episcopus, tua fraternitas, tam nostra absolutione [Col. 0920D] quam etiam ipsius regis exhortata monitionibus, hoc libenter admisit et canonice jussa complere conata est. Quod quia nunc sententiam nostram tu quoque secutus, et regalem permissionem devote, sicut condecet, es amplexatus, praefatum Joseph presbyterum sanctae Ecclesiae Astensi episcopum praefecisti, et ordinationem illius ratam haberi decernimus, et omnium ora contra hoc quoquo modo mussitantia apostolica auctoritate obstruimus: quia sicut de irregulariter quibuslibet habitis nos ad haec corrigenda zelus justitiae excitat, ita de bonorum virorum laudabilibus factis gratia divina laetificat. Nam et sedes apostolica, juxta quod S. Leo papa scribit, hanc temperantiam servat, ut et severius [Col. 0921A] agat cum obduratis et veniam cupiat praestare correctis: et ideo his omissis, de praelibati Joseph iterata creatione sanctitas tua in nullo penitus haesitet, quia hanc et nos approbatam admittimus et ab omnibus admittendam esse mandamus: quia quod non ostenditur factum per impositionem manus illius, cui tempore suae legationis, quod dare visus est, ut ita dixerim, non habuit, ratio non sinit ut videatur iteratum. Data XV Kalendas Martii, indictione XIV.



CCCXI. AD ATTONIUM. (Anno 881.) Excommunicat eum, nisi Ecclesiae Mediolanensi bona quae abstulerat restituat, et ad obedientiam sui archiepiscopi cum sociis redeat.
[Col. 0921B]

ATTONIO excommunicato.

Missa praesulatui nostro ab Ansperto sanctae Mediolanensis Ecclesiae archiepiscopo relatione atque suggestione, didicimus te multa per horrendae temeritatis impudentiam sive audaciam egisse illicita, et in contemptum beati Ambrosii atque ipsius antistitis contrarietatem, in locis et rebus ei pertinentibus mala et quaecunque poteras enormiter una cum filiis tuis commisisse adversa. A quorum scilicet perpetratione assidua te quasi ovem gregis Dominici, multis jam vicibus arguendo, obsecrando et increpando convenire atque removere curavit, ne antiqui hostis callida persuasione semel deceptum in profundum mortis barathrum lapsum jacere omitteret. Sed [Col. 0921C] quia te sanctae admonitionis verbis salubribus humili prorsus devotione non obedire, neque aurem cordis, velut aspidem surdam, inclinare vel acquiescere nolle aspiciens, post tot correptiones una cum venerabilium coepiscoporum coetu a sacrosancti corporis et sanguinis Domini, secundum institutionis paternae censuram, communione separavit et ab Ecclesiae Dei societate merito removit; et adhuc in eadem sorde iniquitatis fetidum et vulneratum te dolet jacere, cordeque impoenitenti nolle ad te percutientem reverti aspiciens, clamat ut per salutis medicamenta animi tui valeat vulnera male inflicta sanare. Unde et nos pastorali sollicitudine, atque confratris nostri archiepiscopi hoc praesenti dilectione commoti, auctoritatis nostrae statuto jubemus [Col. 0921D] ut, tanta perversitate et cordis duritia jam procul abjecta, quoniam hactenus, Dei timore postposito, multos tuae iniquitatis lepra coinquinasti, et tantorum malorum auctor esse non dubitasti, praecipimus te cum omni celeritate reverti ad veram praefati pontificis tui satisfactionem cum filiis et tuis omnibus complicibus, quorum incentor adhuc malorum post tantas correctiones esse non timuisti, et ejus salubribus monitis subditus et subjectus existas, omnibus tamen Ecclesiae depraedationibus in integrum restitutis, et secundum ipsius Ecclesiae privilegium emendatis atque solutis. Quod si post hujus nostrae praeceptionis relectam epistolam in tua iniqua obstinatione perdurans, ut dictum est, ad praefatum [Col. 0922A] pontificem tuum redire satisfaciendo contempseris, ex auctoritate Dei Patris, et Filii, ac Spiritus sancti virtute, beatorumque apostolorum Petri ac Pauli, et omnium sanctorum Patrum, nostraque apostolica sanctione, secundum jam dicti dilecti confratris nostri archiepiscopi et episcoporum sententiam jam olim in te prolatam, jubemus te cum filiis et complicibus tuis omni ecclesiastica esse communione privatum, et a coetu atque societate omnium Christianissimorum, utpote tantorum malorum perpetratores inconvertibiles, seclusos et damnatos existere; quousque omnia, quae perperam gessistis, emendando, canoniceque satisfaciendo, veniam condignam percipere mereamini. Data XV Kalendas Martii, indictione XIV.



CCCXII. AD ANSELMUM MEDIOLANENSEM ARCHIDIACONUM. (Anno 881.) Minatur illi excommunicationis poenam nisi ad sui archiepiscopi obedientiam redeat.
[Col. 0922B]

ANSELMO archidiacono Mediolanensi.

Missa praesulatui nostro suggestione, Anspertus sanctae Mediolanensis Ecclesiae reverendissimus archiepiscopus, cujus minister esse videris, super te questus est quod inter caeteras perturbationis molestias a te sibi temere illatas, et post rerum suarum damna non modica, non propria derelicta Ecclesia, ab ejus te obsequio et consortio separare, et velut schismaticus per alienas parochias contra canonica [Col. 0922C] statuta commorari praesumpseris, necnon et apud principalem potentiam properando, noxias illi praeparare insidias callida persuasione decretas. Unde his nostris apostolicis litteris dilectionem tuam paterno affectu convenimus, nihilominus et cum omni jubemus imperio, ut de praesenti ad sinum et gremium sanctae Mediolanensis Ecclesiae matris tuae, quam furibundo animo reliquisti, valde devotus redire festines, atque sub proprii pastoris regimine vel praesentia esse omni mentis alacritate decertes, et, utpote idoneus minister, humili prorsus devotione debitum, juxta ordinis tui locum, reverenter impendas obsequium et obedientiae famulatum, quatenus, ejus gratia potitus, omnipotenti Domino de officii tui assiduitate semper [Col. 0922D] placere valeas. Quod si aliter contra praecipuas et non violandas sanctorum Patrum institutiones, atque contra hanc nostram saluberrimam jussionem agere praesumpseris, et ad tuam Ecclesiam tuumque pastorem, sicut regula ecclesiastica docet, redire contempseris, scias te Dei omipotentis virtute et beati Petri apostolorum principis nostraque auctoritate, atque canonico Patrum judicio, fore omni ecclesiastica communione privatum, quousque, ut praedictum est, ad tuam Ecclesiam redire tuoque pastori humilitatis colla subdere omnino studueris, quoniam ferro necesse est ut abscindantur vulnera quae ut illis manum adhibueris fomentorum non senserint medicinam.



CCCXIII. AD JOANNEM, EGILULFUM, ETC. (Anno 881.) Causam inter Tridentanum et Veronensem episcopos versantem eis committit; monet ut eam jure definiant, et ad se sententiam mittant, ut eam confirmare possit.
[Col. 0923A]

JOANNI Bononiensi, EGILULFO Mantuano, et EICARDO Vicentino, et VIATORI Ferrariensi episcopis.

Sanctitatem vestram nolumus ignorare quoddam olim inter sanctam Veronensem Ecclesiam et Tridentanam de quibusdam rebus Asianae villae exortum fuisse litigium, quas Veronensi Ecclesiae pertinuisse probavimus, sicut a legatis nostris, qui tempore illo in Italiae partibus legationis nostrae fungebantur [Col. 0923B] officio, veraci relatione comperimus: quorum et judicii diffinitionem vidimus, et eorum subscriptiones manuum lectione percurrimus, quo manifestius declaratur easdem res ad sanctam Veronensem Ecclesiam juste pertinuisse, et eas in perpetuum possidendas diffinitum fuisse. Sed quia saepe contentio solet generare discordiam, nunc, sicut dicitur, Adelchisius venerabilis Tridentanus episcopus, contra diffinitionem ipsam peragens, atque contra professionem, manusque suae subscriptionem movere praesumpsit, reverentiae vestrae super hoc negotio vicem nostram committimus, ut ad illas partes accedentes, cum Adelardo, et eodem Adelchisio, venera bilibus episcopis, hoc litigium (licet hoc, quia cum legatis nostris deliberatum est, superfluum judicemus) [Col. 0923C] rursum audientes deliberetis, et ad legitimum finem perducere modis omnibus satagatis: quo rite et secundum seriem scripturarum suarum peracto, quidquid illud fuerit, nostro apostolatui scriptis vestris volumus intimari, ut nos et libenter accipiamus, et nostra auctoritate stabilire non omittamus. Quia et primum coram apostolicis missis aliisque reverendissimis episcopis in synodo Ticinensi, et post in Tridentina ecclesia, nihilominus coram nostris legatis et aliis imperialibus judicibus de hoc judicatum fuit et legaliter diffinitum. Data IV Nonas Martii, indictione XIV.



CCCXIV. AD ADELCHISIUM EPISCOPUM TRIDENTANUM. (Anno 881.) Arguit eum quod bona Veronensis episcopi invaserit; ejus causam quibusdam episcopis se commisisse significat: monet ut eorum acquiescat sententiae.
[Col. 0923D]

ADELCHISIO episcopo Tridentano.

Suggerente coepiscopo nostro Adelardo Veronensi episcopo, didicimus sanctitatem tuam aliter egisse quam se canonica, imo Christiana observantia habere videtur. Quia scilicet, contempto praecedentium Patrum judicio, cui ipse interfuisse dignosceris, res quasdam ad sanctam Veronensem Ecclesiam pertinentes invasisse diceris, et contra manus tuae subscriptionem te egisse quodammodo suspicaris: in quarum rerum diffinitione, si sedis apostolicae legati non interessent, speraremus adhuc posse nos [Col. 0924A] aliorum certificari super hoc attestationibus. Sed quia hoc non esse opportunum praevidimus, Joanni Bononiensi, Egilulfo Mantuano, Eicardo Vicentino, et Viatori Ferrariensi venerabilibus episcopis, ad hoc secundum Deum providendum, et quantum ad contemptum inobedientium pertinet, rursum diffiniendum, vicem nostram super hanc quaestionem commisimus, ut in id ipsum convenientes, hoc litigium cum sanctitate tua determinent, et irreprehensibiliter, Deo prae oculis habito, diffinire procurent. Quapropter fraterno te amore monemus ut in hoc ita peragas quatenus a nobis merito reprehendi non possis et canonicam sententiam non excipias: verumtamen ad locum quem praedicti venerabiles episcopi tibi significaverint, occurrere non omittas. Et [Col. 0924B] de eisdem rebus Asianae villae respondeas, ut ex hoc jam nulla quaestio prorsus remaneat vel renascatur. Data ut supra.



CCCXV. AD LUDOVICUM ET CARLOMANNUM REGES. (Anno 881.) Rogat ut cum Carolo imperatore consentiant de revocanda et Romam mittenda Angelberga, ubi eam ita se custoditurum pollicetur, ut contra ipsos moliri nihil possit.

LUDOVICO et CARLOMANNO regibus; et HUGONI abbati.

Nosse volumus vestram dilectionem qui spiritalem filium nostrum Carolum serenissimum imperatorem Romae nobiscum degentem rogavimus ut [Col. 0924C] spiritalem filiam nostram Angelbergam Deo devotam, quae se sancto Petro apostolo et nobis cum suis omnibus commendaverat, quam etiam conjux illius divae memoriae Ludovicus Augustus adhuc vivens nostrae tuitioni specialiter submiserat, ab exsulatu reduceret, et apud nos eam Romam, ubi nulla jam de illa sinistra suspicio oriri posset, pro amore Dei et Christi, clavigeri ipsius beati Petri apostoli simulque nostro dirigeret. Quod ille libenter se facturum promittens, quantum comperimus, vestrum super hoc praestolatur assensum. Et quidem nos de communi dilectione et pace sive concordia vestra gaudemus, et Deo pro hoc innumeras grates referimus. Sed tantum de ipsius spiritalis filiae nostrae recuperatione et reditu vos deprecamur, quantum, si [Col. 0924D] ipsa ad nos reducta fuerit, ut nihil penitus jam vel contra eumdem imperatorem, vel contra vos agere possit, nostris vos attestationibus certissimos reddimus. Idcirco juncta vestra devotio cum ejusdem Augusti obedientia, absque omni protelatione, jam dictam Deo devotam feminam, quam ad limina apostolorum, a quorum confessione altarium nostro semper tuendam praesidio suscepimus, pro amore Dei et nostro remittere, quantum in vobis est non omittatis. Quia si hic apud nos rediens habitaverit, tanta custodia circumspecta, nobis credite, erit, ut nec Bosoni, nec alio homini, ad perturbationem imperii sive regni, quodlibet adjutorium vel auxilium verbis aut scriptis praebere quoquomodo valeat. Verumtamen [Col. 0925A] unum est quod vobis veraciter et unde occasionem vos ad nos contemnendum non possitis assumere, hoc ecce proponimus, scilicet, si eamdem Angelbergam vel in modico contra imperialem aut nostram voluntatem adversi quippiam moliri aut velle manifestis cognoverimus indiciis, praesentialiter illam reddere ac remittere imperialibus satagemus obtutibus, quatenus quae disciplinam forte recipere, quod nec optamus, distulerit, non solum mundana vestra judicia non evadat, verum etiam nec nostram miserationem, quae delinquentibus parcere consuevit, inveniat. Ideoque, charissimi filii, estote in hoc nostri cooperatores et adjutores, et audiat nos continuo excellentia magnitudinis vestrae, ut et vos a Domino exaudiri mereamini, et per felicia tempora regni [Col. 0925B] gubernacula moderantes, cum Christo regnum, quod finis nullus angustat, intercedentibus beatis apostolis, capescere valeatis. Data IV Idus Martias, indictione XIV.



CCCXVI. AD OMNES ARCHIEPISCOPOS, EPISCOPOS ET COMITES ITALIAE. (Anno 881.) Hortatur dent operam ut Carolus imperator Angelbergam Romam venire patiatur, quam se ita custoditurum promittit, ut nihil contra ipsum Carolum cum Bosone moliri possit; et si quid tentaverit, se eamdem remissurum pollicetur.

Omnibus reverendissimis et sanctissimis archiepiscopis et episcopis hujus Italici regni, et omnibus [Col. 0925C] gloriosis comitibus filii nostri imperatoris.

Si ea quae saluti et utilitati proximorum necessaria sunt, secundum sollicitudinem et curam gregis Dominici nobis ad bene regendum commissi, divinae pietatis memores agere studemus, omnipotentem Deum in his quibus et ipsi ex humana infirmitate quotidie indigemus, habebimus omnino propitium, et in bonis omnibus procul dubio adjutorium. Igitur sanctitatem vestram nosse volumus quoniam missis et apostolatus nostri litteris, dilecti ac spiritalis filii nostri Caroli gloriosissimi imperatoris clementiam obnixe rogamus ut Angelbergam filiam nostram, quam divae memoriae Ludovicus rex pater imperatoris, et Ludovicus imperator vir ejus nobis Veronae commendaverunt, ac postmodum ipsa se sancto [Col. 0925D] Petro tradidit, et de ipsius altaris confessione tuendam recepimus, de loco in quo nunc esse constat, pro amore Jesu Christi Domini nostri, et pro sanctorum apostolorum Petri ac Pauli reverentia, nostraque paterna dilectione praesentialiter reduci, et ad nos eam dirigere jubeat. Unde vos fratres et comministros nostros pio mentis convenimus atque hortamur affectu, quatenus in hujus feminae reversione vel salute nobiscum cooperari pariterque desudare studeatis, ut vestro consilio vestroque instanti hortatu, ipse Augustus nostrae petitionis affectum more parentum suorum libenti perficiat voluntate. Nam sicut illud regnum, in quo nunc illa sub custodia manet, ejus est, ita et istud; et sicut ibi custoditur, [Col. 0926A] ne aliquod solatium, vel consilium dare, facereque possit Bosoni, ita et nos eam in tali loco habitare faciemus, quo nihil adversi moliri, nihilque valeat machinari contrarium ad hujus regni, et imperii perturbationem. Et si contra ejus ac nostram voluntatem aliquatenus eam agere, aut velle cognoverimus, illico ad imperialem remittemus praesentiam, nec nostro erit amplius adjuta consilio. Quod nimirum, ut nobis sine omni dubitatione credatur, unum ex his legatis nostris venerabilibus episcopis, quos pro ea imperatori direximus satisfaciendo, repro mittere jussimus ita nos esse incunctanter facturos Neque enim, sicut cum coepiscopis, et primatibus ejus promissum est, nullum temporale adjutorium et consilium jam fato se fore praebiturum Bosoni; [Col. 0926B] et quod, sicut praediximus, diligentissime custodita, non poterit de his omnibus quidquam agere. Idcirco per Dominum vos adjuramus, ut toto conamine in hoc opere nobiscum pro amore Dei desudare, eique manum porrigere procuretis, ut et nos in vestris proficuis utilitatibus et necessitatibus esse prompti possimus; et cui manum porrigere vobiscum omnimodis porrigamus, dignasque vestro Deo dilectae sanctitati pro vestro labore, atque devotione gratias habere valeamus.



CCCXVII. AD CLERUM MEDIOLANENSEM. (Anno 881.) Recipit Hadericum sub tutela sedis apostolicae, et excommunicat omnes qui illi vel ejus ecclesiis molestiam intulerint.
[Col. 0926C]

Omnibus reverendissimis episcopis et sacerdotibus seu clero, ac populo sanctae Mediolanensis Ecclesiae.

Boni patrisfamilias, quem bene et fideliter laborantes remunerasse cognoscimus, informati exemplo, et apostolicae auctoritatis et miserationis magisterio, seu benevolentia, omnibus, quos pro Ecclesiae Dei utilitatibus fideliter desudare conspicimus, subvenire debentes, opportunum ac necessarium nos oportet praebere auxilium. Igitur quia te Hodericum venerabilem presbyterum et abbatem sacrorum monasteriorum beatorum, scilicet Gervasii et Protasii, atque Simpliciani, nec non ex xenodochii (ali quid deest) sanctorum Cosmae et Damiani, quod Romanorum [Col. 0926D] dicitur, et alia tua beneficia vel patrimonia intra vel extra civitatem Mediolanensem constituta fideli devotione, totoque mentis conamine pro pristino statu et vigore atque restitutione sanctae Mediolanensis Ecclesiae ter quaterque in obsequie Ansperti reverendissimi archiepiscopi tui, atque confratris nostri devotum atque in omnibus fidelissimum permanere atque decertare omnino et evidenter comperimus, et legationem Ambrosianae Ecclesiae catholica fide te, et prout vires suppleverunt, ardeptissimo ardore explere, crebro cognovimus. Et ob hoc aliquos contumaciae livore adversum tuam commotos esse dilectionem, vel ob alias causas invidiae, qui et modo labiis dolosis zeli contra te concitati, [Col. 0927A] et postmodum callidis argumentis nocivam tibi moliuntur, nostro statuto decernimus, atque Dei omnipotentis auctoritate beatique Petri apostolorum principis et nostra sanctione statuimus, nulli unquam archiepiscoporum, vel sacerdotum, aut cujuslibet ordinis clericorum ejusdem sanctae Mediolanensis Ecclesiae, nec aliarum Ecclesiarum, neque alicui magnae parvaeque personae, cujuscunque honoris praeditae dignitate esse licitum, pro tuae laudabilis devotionis affectu et pro tuae fidei sinceritate atque charitatis certamine, quod pro ipsius Ecclesiae utilitate nostris te diebus habuisse cognovimus, aliquam tibi quocunque modo vel sub ecclesiasticarum rerum obtentu, inferre calumniam aut his praefatis, quae pro tui digni laboris merito retines beneficiis [Col. 0927B] et patrimoniis, vel a quibus propriis rebus mobilibus privare: sed diebus vitae tuae, secundum auctoritatis nostrae decretum, pro amore Dei et mercede animae nostrae tuaque fidelitate, quam tuae te novimus habere Ecclesiae, liceat tibi sub apostolicae sedis successorumque nostrorum tutamine, cum propriis beneficiis, et cum omnibus tuis hominibus utriusque ordinis, manere quietum atque securum. Porro quicunque contra hoc nostrum statutum temerario ausu agere teque pro hujusmodi negotio calumniare praesumpserit, omni eum ecclesiastica judicamus communione carere, quousque per congruam satisfactionem in nostra successorumque nostrorum praesentia, quod perperam laeserat, emendare curaverit. Et ideo nostra etiam apostolica auctoritate [Col. 0927C] praecipimus te nusquam cujuslibet episcopi vel sacerdotis subjacere judicio, quousque in nostram vel successorum nostrorum, libere ac securiter, sine alicujus obstaculo vel impedimento praesentiam venias. Data ut supra



CCCXVIII AD ATHANASIUM EPISCOPUM NEAPOLITANUM. (Anno 881.) Arguit eum quod non fregerit foedus quod cum Saracenis fecerat, cum promiserit illud rumpere: ostendit multa mala ejus causa a Saracenis Christianis fuisse inflicta; minatur illi excommunicationem, nisi foedus illud rumpat

ATHANASIO episcopo Neapolitano.

Jam quia te lactantium et ab ipsis cunabulis educantium [Col. 0927D] sanctae matris tuae Romanae Ecclesiae oblitus es uberum, vel nostrae benevolentiae non debueras oblivisci, quam tibi paternaliter exhibentes, et salutis tuae consulta praevidimus, et in temporalibus commodis juxta qualitatem temporis, praesidia quaeque contulimus; e quoniam cooperatorem nostrum in his quae Dei sunt, te habere volumus, nimisque tuam sanctimoniam diligimus, monemus ut vel nunc ad cor redeas, ut prava quaeque juxta tuum ministerium diluas, et inimicorum Christianorum nominis foedus exsecrando devites, quatenus et animae tuae lucrum acquiras, et nostris magis ac magis affectibus perfrui valeas, et blasphemiis ac maledictionibus reliquiarum populi Christiani, Divinitate [Col. 0928A] propitia, careas. Memento, quaeso, quid es; memento quid, si non resipueris, eris; et judiciorum Domini memor esto, ne pro tantis Deo rationem reddere cogaris, quanti per tuam desidiam interempti sunt, et captivi ducti diversis mortibus perierunt. De quorum crudelitate quid dicere possumus? Cum tanta hinc flenda sint et lugenda, ut si scribere velimus, et lacrymarum rivuli crescent, et primum charta quam verba deficient. Denique apud Cajetam olim nobis necessario constitutis, legati tui promiserant ut intra spatium viginti dierum non solum cum Agarenis habitum pactum dissolveres, verum etiam Saracenos caperes, et nobis eos transmitteres; sed ecce, quod promissum est, fide hactenus caruit, et omnium sponsionum tuarum dicta cassata sunt, et, [Col. 0928B] ut apparet, frustrata. Unde, sicut diximus, cesset jam, cesset haec immanissima pestis, ut reliquiae Christianae funditus non depereant, et tu animae tuae dispendia non incurras, quia si populo Dei compassus fueris, et Deum tibi propitium facies, et nostram paternitatem solito more percipies, et ministerium tuum custodies: alioquin non solum nostra tibi non dimittemus, sed etiam canonicam in te sententiam juxta nostrum ministerium jaciemus. Sed et hoc nostri apostolatus auctoritate monemus, et excommunicando modis omnibus interdicimus, ut quia ecce tempus acceptabile est, ecce nunc dies salutis (II Cor. VI), nullam seditionem, nullam commotionem, nulla discrimina vel laesionem cum his qui in Berolassi commorantur aut facias aut facientibus omnino [Col. 0928C] consentias, quatenus pacem sectando, ab omni nequitia purgatus, munus Deo immaculatum offeras, et charitatem Dei in tuo vase diffusam cohabitare permittas: quia nos, quibus de omnibus cura est, Deo juvante, congruenter illuc properabimus, et inter vos, te potissimum cooperante, pacem et amicitiam reformabimus. Data pridie Idus Martii, indictione XIV.



CCCXIX. AD METHODIUM ARCHIEPISCOPUM. (Anno 881.) Gratulatur de orthodoxae fidei cultu, et de ejus erga religionem studio et cura; precatur in dies spiritualem profectum majorem, eumque consolatur.

METHODIO archiepiscopo, pro fide.

[Col. 0928D] Pastoralis sollicitudinis tuae curam, quam in lucrandis animabus fidelium Domino Deo nostro exhibes, approbantes, et orthodoxae fidei te cultorem strenuum existere contemplantes, nimis in eodem Domino jucundamur, et ei immensas laudes, et gratias agere non cessamus, quia te magis ac magis in suis mandatis accendat, et ad sanctae Ecclesiae profectum ab omnibus adversitatibus clementer eripiat. Verum auditis per tuas litteras variis casibus vel eventibus tuis, quanta compassione tibi condoluerimus, ex hoc advertere poteris, in quo te coram nobis positum, sanctae Romanae Ecclesiae doctrinam, juxta sanctorum Patrum probabilem traditionem, sequi debere monuimus, et tam symbolum quam [Col. 0929A] rectam fidem a te docendam et praedicandam subdidimus; nostrisque apostolicis litteris glorioso principi Sfentopulco, quas eis asseris fuisse delatas, hoc ipsum significavimus, et neque aliae litterae nostrae ad eum directae sunt, neque episcopo illi palam vel secreto aliud faciendum injunximus, et aliud a te peragendum decrevimus, quanto minus credendum est ut sacramentum ab eodem episcopo exegerimus, quem saltem levi sermone super hoc negotio allocuti non fuimus. Ideoque cesset ista dubietas, et, Deo cooperante, sicut evangelica et apostolica se habet doctrina, orthodoxae fidei cultum fidelibus cunctis inculca, ut de labore tui certaminis Domino Jesu Christo fructum afferas abundantem, et gratia ejus remuneratus, mercedem recipias competentem. [Col. 0929B] Caeterum de aliis tentationibus quas diverso modo perpessus es, noli tristari, quin potius hoc, secundum Apostolum, omne gaudium prorsus existima, quia si Deus pro te, nemo esse poterit contra te. Tamen cum Deo duce reversus fueris, quidquid enormiter adversum te est commissum, quidquid jam dictus episcopus contra suum ministerium in te exercuit, utramque audientiam coram nobis discussam, adjuvante Domino, legitimo fini trademus, et illius pertinaciam judicii nostri sententia corripere non omittemus. Data decimo Kalendas Aprilis, indictione decima quarta.



CCCXX. AD CAROLUM IMPERATOREM. (Anno 881.) Nuntiat imperatori se iis malis a Saracenis affici, ut amplius sustinere non possit; rogat eumdem ut sibi subsidio exercitum mature mittat, eique palmam cum benedictione mittit.
[Col. 0929C]

CAROLO [a 1Kb] imperatori.

Multarum oppressionum nostrarum, fili charissime, vobis oblivisci non convenit, et calamitatum nostrarum, quas sancta mater vestra Romana Ecclesia patitur, oportet vos reminisci, et tunc demum ad aliquam consolationem nostram manum vestrae pietatis porrigere et auxilium nobis praebere quantocius debetis. Scitis namque quae, quanta et qualia, praecipue a paganis, mala quantasque etiam miserias patimur; et in nobis commissis, quantum quotidie affligamur, et vos estis experti, et nos partim vestrae clementiae paulo ante significavimus. Et cum quotidie [Col. 0929D] haec eadem mala non minui sed magis ac magis crescere ac dilatari cernamus, dolor et gemitus, ac sine fine tristitia imminet, ac per hoc libet magis mori, quam, proh dolor! jam talia tolerare. Proinde, spiritalis fili semperque Auguste, gloriam vestram summopere deprecamur ut pro amore Dei omnipotentis et reverentia principum apostolorum Petri ac Pauli hostilem [f. vestrum] exercitum, quem istas in partes venturum esse dixistis, moram perpeti non sinatis, sed cum omni velocitate ad auxilium nostrum, quaesumus, dirigatis, ut, Domino adjuvante, ad respirationem nostram Agarenos expugnet, et [Col. 0930A] nobis quantulamcunque de ipsis paganis tranquillitatem valeat ferre. Sed et e latere vestro, qui eidem exercitui praeesse possit, tam strenuum tamque idoneum missum modis omnibus tribuatis, qui et ductor exercitus vestri existat, et quam defensionem vel adjutorium nobis faciant, ipse praevideat, et quidquid vestra vice est peragendum potestateve perficiat. Alioquin non solum ex hoc maxima negligentia erit, et omnis vestra utilitas deperiet, sed etiam novissima nostra erunt pejora prioribus; et vos, quantum ex hoc habeatis peccatum, dici non potest. Ideoque propter Deum succurrite nobis, succurrite, ut non dicant in circuitu nationes: Ubi est imperator eorum? Praeterea honorificentiae vestrae cum benedictione apostolica palmam, per quam [Col. 0930B] signum datur victoriae, ecce ex more direximus, exoptantes, omnipotentemque Deum deprecantes, ut hanc cum laetitia vos in die tantae solemnitatis gestare faciat atque permittat. Et ad omnium nostrum utilitatem et profectum aures praecordiorum vestrorum divinitus inclinare dignetur. Data IV Kalendas Aprilis, indictione XIV.



CCCXXI. AD DIVERSOS EPISCOPOS. (Anno 881.) Athanasium Neapolitanum episcopum, qui saepe monitus, nunquam, sicut promiserat, foedus cum Saracenis ictum rumpere voluit, a se cum omnibus ei consentientibus excommunicatum significat.

Omnibus episcopis Cajetam, Neapolim, Capuam [Col. 0930C] Berolassim et Amalfim, Beneventum et Salernum incolentibus, a paribus.

Quae et quanta ab Athanasio Neapolitano episcopo Christi Ecclesia patiatur adversa, optaremus vobis non esse dicturos, nisi essent supra modum gravia. Ecce enim, ut ipsi jam ex maxima parte non ignoratis, ad perditionem totius Christianitatis, a multis retro temporibus cum filiis Ismael et Deo scilicet odibilibus Saracenis pactum faciens, omnem istam terram ita ad nihilum redegit, ut jam non sit qui eam prorsus inhabitet. Super quo scelere eum saepissime commonuimus, et corpori nostro omnimodo non parcentes. usque Neapolim properavimus, multumque argenti ei contulimus, et rogavimus ut ab [Col. 0930D] eorum se societate divideret, ut tandem aliquando resipiscens, tantam pestem deleret. Qui, ut ita dixerim, importunitatem nostram, licet ficte, non tolerans, promisit se ita esse facturum, et pactum cum Saracenis habitum soluturum, sub ea duntaxat conditione ut si deinceps hoc malo se quocunque modo misceret, et sacerdotio esset privatus et anathemati subjaceret. Sed, heu! pro turpis lucri commodo, quod ab ipsis Saracenis, de praeda eorum partes recipiendo, hujus promissionis oblitus, noluit adimplere, quod multis coram positis scriptis et verbis promisit. Rursum nobis, non modici argenti adauctis ponderibus, et apud Cajetam pervenientibus, [Col. 0931A] per suos legatos ei mandavimus ut si intra triginta dierum spatia cum Saracenis habitum foedus non rumperet, aut ea quae nobis tergiversando abstulerat, non retransmitteret, nostro judicio iterum sententiam, quam ipse in se pertulit, prorsus exciperet; sed tam varia juramenta quam absolutas promissiones postponens, nos de die in diem delusit, et foris omnibus dissipatis, intus vero per suam calliditatem multis nostris ablatis, hactenus nec cum Saracenis habitum pactum dissolvit, nec reliquiae Dei populi voluit misereri. Quin potius cum ipsis conversans, de ipsis malis in pejus crevit, et Dei mandata contemnens, sacerdotii etiam sui oblitus, non solum similis illis effectus est, sed etiam in multis deterior. Hujus rei gratia apud beatum Petrum apostolum synodice [Col. 0931B] in eum sententiam protulimus, et cum omnibus sibi consentientibus sive faventibus omni ecclesiastica communione sub anathematis interpositione privavimus. Modus autem excommunicationis hic est: Athanasium Neapolitanum episcopum saepissime admonitionibus, et multis argenti ponderibus datis, ut pactum cum Saracenis habitum disrumperet, admonuimus. Ille autem idem pactum se omnimodo soluturum et ab eorum societate separaturum esse promittens sub ea conditione, ut si denuo cum illis quolibet modo foedus habuisset, omni esset sacerdotali honore privatus et anathematizatus; sed haec omnia parvipendentem, et ad perditionem Christianorum cum eis pactum habentem, et nos saepissime deludentem, et de praeda eorum [Col. 0931C] partem recipientem, judicio et auctoritate Dei omnipotentis, et beatorum apostolorum Petri ac Pauli simul et nostra, cum omnibus sequacibus suis, et omni ecclesiastica communione privamus, et quousque se ab ipsis Saracenis penitus separaverit, velut totius Christianitatis inimicum anathematizamus. Data mense Aprili, indictione XIV.



CCCXXII. AD ROMANUM ARCHIEPISCOPUM RAVENNATEM. (Anno 881.) Arguit quod Albericum comitem Ravennam asciverit, et nobiles Ravennates contra jusjurandum sibi praestitum vexarit: cum Neapoli reversus fuerit, ait se ea omnia curaturum: jubet Dominicum archidiaconum Faventinae Ecclesiae episcopum consecrari.
[Col. 0931D]

ROMANO archiepiscopo Ravennati.

Ea quae nostro praesulatui pro utilitate et necessaria sanctae Ravennatis Ecclesiae restitutione perficienda mandasti, lucifluis antecessorum nostrorum informati exemplis, congruum et opportunum eidem Ecclesiae libenter volumus, Deo favente, praebere solatium et defensionis auxilium, praecipue cum ipsius nos tibi commissum habeamus regimen. Sed quia multi nobilium Ravennatium crebris duntaxat querimoniis apostolatus nostri aures pulsare non desinunt, circa te clementiae nostrae benevolentia commota non immerito habetur. Nam, ut caetera omittamus, quia Albericum comitem quasi ex parte [Col. 0932A] imperiali Ravennam asciscere, et nobiles cives ipsius, nobis inconsultis, ausu temerario distringere enormiter coegisti, miramur, eo quod te adversum tuam promissionem jurejurando coram nobis et sede apostolica prolatam, penitus egisse cognoscimus. Pro quo nimirum te valde cavere oportet, ne pro talibus tua sententia velut transgressorem ulciscatur. Nos enim te gregem Domini pascere, non perturbare; salvare, et non perdere statuimus. Tamen cum nos, Deo volente, Neapoli, quo nunc proficiscimur, fuerimus reversi; et aut tu, secundum nostram tibi jussionem directam, Romam veneris, aut nos vel missus noster istas in partes venerimus, plenariam de omnibus quae tuae Ecclesiae cognoverimus esse necessaria justitiam omnimodo faciemus. [Col. 0932B] Defuncto praeterea Ecclesiae Faventinae episcopo, praevidimus hunc Dominicum venerabilem archidiaconum, sedis ipsius honore episcopali dignum existere. Hoc auctoritatis nostrae statuto praesenti dilectioni tuae praecipimus ut, absque omni mora vel protelatione, eumdem archidiaconum studeas secundum morem episcopum consecrare. Nam si aliqua temeritate depravatus, hoc contra tuae sponsionis juratoriam paginam praesentialiter facere contempseris, pro certo scias quia nos ipsius Ecclesiae curam et sollicitudinem habentes, jam fatum archidiaconum ad nos ex nostra praeceptione illico revertentem episcopum consecrabimus. Data ut supra.



CCCXXIII. AD ROMANUM ARCHIEPISCOPUM RAVENNATEM. (Anno 881.) Arguit eum quod alterius legitimam uxorem raptori tradi consenserit, et Romanae Ecclesiae ausus fuerit adversari; has ob causas illum a conferendis sacris ordinibus suspendit, donec a synodo, ad quam eum jubet venire, ejus causa cognoscatur.
[Col. 0932C]

ROMANO archiepiscopo Ravennati, missa per Deltonem venerabilem episcopum.

Inter caetera quae de te audivimus, veniens Deusdedit dux retulit nobis quod uxorem illius, de qua legaliter diffinitum est, ad te callide venire fecisses, et alteri viro raptori in stupro utique tradidisses: quod nimirum tanti flagitii scelus te, juxta tuum ministerium, omnimodis prohibere ac funditus resecare oportebat: tu autem consensum illicite praebuisti. [Col. 0932D] Cognoscimus etiam multis indiciis quod ausu temerario contra sanctam et dominam tuam Romanam Ecclesiam recalcitrare, et contra tuae juratoriae sponsionis tenorem luculentissime agere nullatenus dubitasti. Unde auctoritate Dei et beati Petri nostraque tibi praecipimus, et praesenti statuto jubemus, ut nullam omnino sacerdotalem ordinationem pro talibus, quibus es irretitus, criminibus, facere quoquomodo praesumas, donec VIII Kalend. Octobris futurae quintae decimae indictionis, ad synodum quam, Deo favente, pro ecclesiasticis videlicet utilitatibus, secundum sanctorum Patrum statuta celebraturi erimus, omni postposita occasione, venire procures; quatenus synodali decreto ea, quae de te didicimus, [Col. 0933A] examinata, canonicum finem percipiant. Data ut supra.



CCCXXIV. AD EUMDEM. (Anno 881.) Jubet Placentinos clericos, quos sine commendatitiis litteris ad eum confugientes receperat, ad eorum episcopum remitti; ejusdem etiam Ecclesiae clericos absolvi, donec cum eis ad synodum veniat.

Reverendissimo et sanctissimo ROMANO archiepiscopo Ravennati.

Inter caeteras proprii affectus, rationes incongruas, quibus teipsum quotidie mente improvida insertiri [f. irretiri] non dubitas, Paulo charissimae Placentinae Ecclesiae antistite ad aures apostolatus nostri humiliter reclamante, didicimus quod clericos ipsius [Col. 0933B] Ecclesiae regulae normam sectari nolentes, et idcirco sine commendatitiis utique litteris ad te confugientes, contra sacra beatorum Patrum statuta recepisses, receptosque tibimet famulari decernas. Quod nimirum propter multam perturbationem, et seditiones quae saepe fiunt, auctoritate apostolica et sanctorum Patrum praecipua institutione amputare volentes, reverentiae tuae jubemus praedictae Ecclesiae Faventinae [Placentinae ut supra] clericos, quos penes te enormiter habere videris, et praecipue Gausum diaconum, de praesenti suo reddere vel dirigere procures episcopo. Quia non licet quemlibet clericum in duarum civitatum conscribi simul Ecclesiis, et in qua ab initio exstitit, ad quam confugit [Col. 0933C] quasi ad potiorem ob inanis gloriae cupiditatem: et ideo eos ad suam Ecclesiam revocari decernimus, et de illis amplius nullo modo recipias. Te autem aliquid amplius agere cavere prorsus oportet, ne sanctorum Patrum judicio, quod contra hujus regulae transgressores prolatum est, damnari omnino merearis. At si aliquid inter eos adversi exortum fuerit, canonice inter eos diffinias, salvo sedis apostolicae honore, atque vigore, salvoque tuae Ecclesiae privilegio. Et praeterea sacerdotes et clericos Placentinae Ecclesiae, quos excommunicasti, ut ab eadem excommunicatione absolvas, quousque tempore congruo tu cum eis Romam ad synodum pariter veniatis. Data mense Julio, indictione XIV.



CCCXXV. AD CONSTANTINUM SACERDOTEM. (Anno 881.) Excommunicat eum quod absque sua licentia ab archiepiscopo Ravennate ad Faventinae Ecclesiae episcopatum promotus fuerit: prohibetque eum illius Ecclesiae administratione attingere, donec ad synodum Romanam veniat.
[Col. 0933D]

CONSTANTINO sacerdoti Ecclesiae Faventinae de plebe sancti Petri Transilvani.

Audientes te esse quasi ad episcopalem honorem a Romano Ravennate archiepiscopo, sine nostri pontificii auctoritate, seu licentia, et absque canonicae institutionis regula enormiter promotum, his apostolatus nostri litteris ex Dei omnipotentis sanctorumque Petri ac Pauli apostolorum principum [Col. 0934A] auctoritate, nostroque apostolico jure, te excommunicamus, ut nullo modo habeas licentiam aliquid de episcopali officio peragere, aut ipsam Faventinam Ecclesiam quoquomodo invadere, neque in plebibus, vel rebus, seu hominibus ipsius Ecclesiae, aliquod dominium agere praesumas, usquequo cum eodem Romano archiepiscopo tuo, (aliquid deest) octavo Kalendas Octobris quam, Deo favente, celebraturi Romae erimus, tuam specialem rebus praesentiam exhibere procures. Nam si contra hanc nostram apostolicam jussionem, et post hujus nostrae excommunicationis sententiam, aliquid de ipso episcopali ministerio agere praesumpseris, vel in omnibus quae ad eumdem episcopatum pertinent, temerario te ausu intromittere tentaveris, atque ad denominatam [Col. 0934B] synodum occurrere postposueris, scias pro certo quia non solum omni ecclesiastica te communione privabimus, sed etiam synodali decreto a sacerdotali honore te sanciemus alienum existere. Data XVI Kalendas Augusti, indictione decima quarta.



CCCXXVI. AD JOANNEM EPISCOPUM FICOCLENSEM. (Anno 881.) Visitationem Faventinae Ecclesiae pastore destitutae, ejusque curam ei committit, donec novus pastor eidem praeficiatur.

JOANNI episcopo Ficoclensi.

Obitum Romani Faventinae civitatis antistitis directa dudum relatio patefacit: quapropter visitationis destitutae Ecclesiae fraternitati tuae operam solemnitor [Col. 0934C] delegamus. Quam ita te convenit exhibere, ut nihil de provectionibus [f. proventibus] clericorum, reditu, ornatu ministeriisque, vel quidquid illud est in matrimonio eodem, a quoquam praesumatur Ecclesiae; et ideo Ecclesia [fraternitas] tua ad praedictam Ecclesiam ire procuret, ut quidquid utilitati illius congruit, interim solerti cura praevideat, quousque, qualiter se habeat electio, vel ordinatio succedentis episcopi coram nobis synodali discutiatur examine, et apostolica terminetur, Deo juvante, censura. Data XIII Kal. Augustas, indictione XIV.



CCCXXVII. AD ROMANUM ARCHIEPISCOPUM. (Anno 881.) Ad synodum Romam sub poena excommunicationis venire jubet, ut ad ea quae objiciebantur respondeat.
[Col. 0934D]

Reverendissimo et sanctissimo confratri nostro ROMANO archiepiscopo.

Quia jampridem missis tibi per Joannem venerabilem episcopum Montis Feretrani apostolatus nostri litteris, ad synodale te collegium pro ecclesiasticis duntaxat utilitatibus nobiscum pariter celebraturum occurrere jussimus, et tuam nobis contempsisti praesentiam exhibere; nunc multis criminibus irretitum, multorumque hominum accusationibus horrendis impetitum, et praecipue manifesto perjurio esse pollutum, agnoscentes, hac secundae vocationis nostrae auctoritate ad venerabilem synodum, quam, Deo favente, octavo Kalendas Octobris [Col. 0935A] futurae quintae decimae indictionis, erimus celebraturi, omni occasione vel mora postposita, una cum omnibus suffraganeis tuis episcopis venire jubemus, quatenus ibi coram fraterno et venerabili episcoporum coetu, pro omnibus tibi objectis rite examinatis ore proprio valeas respondere et te innoxium demonstrare; nam si aliqua temeritate tumidus, vel inobedientiae stimulis motus, hanc nostram apostolicam et canonicam vocationem, quam tibi primitus per Deltonem, seu et modo per Joannem Callensem venerabiles episcopos direximus, parvipendendo, ad praefatam synodum venire contempseris, scias pro certo quoniam omni te communione ecclesiastica privabimus, et fugiendo tuae damnationis sententiam, tuique honoris patieris jacturam. Data VI Kalendas [Col. 0935B] Augusti, indictione XIV.



CCCXXVIII. AD CAROLUM IMPERATOREM. (Anno 881.) Petrum et Zachariam legatos ad eum mittit; causa corrigendi mala, quae se, eo regnante, perpessum queritur.

CAROLO imperatori.

Quia nunc eadem omnibus vobis, jam Deo favente, per humilitatis nostrae officium regnantibus, ubique patimur et sustinemus adversa, quae ante vestrae imperialis gloriae provectionem nos sustinuisse quotidie recordamur, his apostolatus nostri apicibus directis, dignum duximus Augustali serenitati vestrae pro utilitate ac multiplici necessitate Ecclesiae universalis, [Col. 0935C] cui per Dei gratiam praesidemus, suggerere, atque cognitum omnimodis facere, quoniam secundum commune placitum atque decretum direximus Petrum, insignem palatii nostri, super ista deliciosum consiliarium nostrum, communemque fidelem, cum Zacharia venerabili episcopo et bibliothecario sedis nostrae, pro recipiendis de omnibus, quae hactenus perperam acta fuerant, justitiis et emendationibus, ac pro totius terrae S. Petri salute, pristinaque restitutione; quatenus in praesentia missorum vestrorum ea quae necessario emendanda et corrigenda erant, jure legitimo corrigerentur, ut tam diuturnum malum finem acciperet.



CCCXXIX. AD RAVENNATES. (Anno 881.) Praecipit ut se a Ravennatis archiepiscopi in synodo excommunicati communione separent, quousque cum absolutum cognoverint.
[Col. 0935D]

Omnibus venerabilibus sacerdotibus et clero atque universis judicibus populoque Ravennati.

Nosse volumus fidelitatem et unanimitatem vestram quia Romanum archiepiscopum vestrum pro perjurii reatu manifeste pollutum, aliisque nefandis criminibus impetitum, et idcirco ad synodum pro sui purgatione vocatum, occurrere contemnentem, omni ecclesiastica communione una cum sanctae synodi decreto privavimus, quousque suam specialem studuerit nobis exhibere praesentiam. Quamobrem [Col. 0936A] his apostolatus nostri litteris vobis jubemus, et ex auctoritate Dei et beati Petri apostolorum principis et nostra praecipimus, ut omnes vos ab illius consortio et communione modis omnibus separetis, donec per nostrae apostolicae miserationis officium, ab hujus excommunicationis vinculo eum cognoveritis absolutum existere. Quicunque autem ei ante audientiam et absolutionem nostram aliquatenus communicare praesumpserit, eodem excommunicationis laqueo, secundum sanctorum Patrum institutionem, maneat irretitus, usque dum a nobis fuerit misericorditer absolutus. Data mensis Octobris die quarta, indictione duodecima [decima quinta].



CCCXXX. AD CAROLUM IMPERATOREM. (Anno 881.) Gratulatur de ejus observantia erga Romanam Ecclesiam: laetatur ipsum Ravennam venire velle, ut de Ecclesiae et imperii statu agat: rogat ut ante diem quem praestituerat accedat.
[Col. 0936B]

Ad imperatorem.

Receptis serenitatis vestrae litteris atque perlectis, ac sicut nobis per Joannem Venticinensem episcopum verbotenus mandastis, quia cognovimus vos honorem sanctae Romanae Ecclesiae matris vestrae et salutem terrae ipsius toto conamine velle perficere, exsultantes sumus animo gavisi. Porro sicut mandastis ut die purificationis beatae Mariae semper virginis Ravennae venientes simul conjuncti fuissemus pro ad considerandum, cum Dei auxilio, et peragendum [Col. 0936C] profectum sanctae Dei Ecclesiae, et statum imperii vestri; nos autem et hoc libenti animo recipientes, volumus quarto die ante jam dictam festivitatem vos ibi adesse, quia et nos ita desideratissime cupimus vobiscum simul conjungi, et vestram petitionem libenter adimplere, si, Domino annuente, sanitas corporis divinitus concessa fuerit. Et quoniam, sicut audivimus, vos laborem atque certamen pro Ecclesiarum Dei statu et imperii vestri incolumitate, atque communi Christianorum salute, pio affectu cupitis perficere, his apostolatus nostri litteris admonemus et exhortamur ut magis ac magis in hoc vestra imperialis sollicitudo proficiat: hoc gloriam vestram obsecramus et magnitudinem vestram ut cum in has partes venire coeperitis, Supponem [Col. 0936D] gloriosum comitem et communem fidelem vobiscum venire jubeatis.



CCCXXXI. AD WILIBERTUM ARCHIEPISCOPUM AGRIPPINENSEM. (Anno 882.) Commendat ejus vigilantiam, et presbyterum quemdam excommunicatum, nunc ipsius testimonio longa poenitentia purgatum, ejus precibus commotus absolvit, et sacerdotali ministerio restituit: causam Gedeonis adulteri ei committit, ut sententiam canonice ferat.

Reverendissimo et sanctissimo WILLIBERTO archiepiscopo Agrippinensi.

Almitatis tuae prudentiam sacerdotali vigilantia pro gregis Dominici sibi commissi salute, atque de [Col. 0937A] fauce hostis maligni, qui semper incauto ad aeternae mortis profunda pertrahere avide certat, liberatione, juxta pastorale magisterium reverentiae tuae divinitus delegatum sollicitam fore, litteris vestris inspectis luculenter agnoscentes laudamus, cum apostolicae sedis privilegium perspicaci mentis intuitu conservando hunc tuae dioeceseos presbyterum, nomine Tal (aliqua desunt), Ingeltrudae Bosonis quondam comitis uxori torum conjugalem, contra divinae legis praecepta relinquenti. Et idcirco ab antecessore nostro beatae memoriae papa Nicolao legitime excommunicatum improvide communicasse reperiens, sacra jam olim communione privasti. Quem scilicet, cum tuae fidelis devotionis attestatione nostro praesulatui dirigens, professus es per annos undecim illatam [Col. 0937B] sibi excommunicationis sententiam humiliter sustinuisse: et quod ex polluto consortio feminae venenum attraxerat, longa poenitentiae satisfactione purgasse, a vinculo suae obligationis ut absolveremus mandasti. Nos vero misericordiae intuitu, precibus tuis inclinati, interni arbitrium judicis sequentes, ab ipsius excommunicationis vinculo, si ita est, eum absolvimus, et omne officium vel ministerium sacerdotale, juxta praecedentem consuetudinem, jubemus solemniter ac libere cum Domini semper timore peragere. Praeterea de Gedeone, cujus uxorem cum germano istius adulterium perpetrasse fateris, ex parte dubii existentes, utrum verum sit quod de hoc dicitur necne, dilectioni tuae committimus ut omni ex parte diligentique cura, rei hujus veritate [Col. 0937C] comperta, quid super hoc excellentissimus doctor beatus Augustinus in libris de adulterinis Conjugiis ad Pollentium dixerit, quidque beatus Innocentius papa vicesimo sexto capitulo statuerit (epist. 2), relegens, secundum horum sanctionem ita diffinire procuret; quatenus animabus eorum per poenitentiae remedia subveniri possit, et corpora per tuae sanctitatis providentiam secundum Deum in omnibus dirigantur.



CCCXXXII. AD LEONEM, LANDULFUM ET LANDONEM. (Anno 882.) Ut Auxentii filium, ab Attinulfo captum, patri restituendum curent.

LEONI episcopo Thienensi, item LANDULFO episcopo, [Col. 0937D] et LANDONI gastaldio patri ejus.

Auditu certiori comperimus quod filium Auxentii Capuani, nostrum duntaxat proprium hominem, Attinulfus caperet, et non bene tractans eum violenter teneret, quod admodum admiramur: et quod tale quid praesumpserit agere, moleste quippe accepimus. Unde vobis nostri apostolatus litteris injungere dignum duximus, ut omnem operam detis, et ex nostra parte ipsi Attinulfo tandiu insistatis quousque eumdem Auxentii filium, hominem scilicet nostrum, patri suo salvum restituat, et cum suis hominibus reddat illaesum. Alioquin sententiam nostram evadere non poterit, qui nostrum hominem tam simpliciter ambulantem affligere non contempsit. [Col. 0938A] Vos tamen, rogamus, tam strenue agite, ut vobis gratias referamus, et majora vobis committere invitemur.



CCCXXXIII. AD MICHAELEM REGEM BULGARORUM. (Anno 882.) Hortatur ut ad fidem et obedientiam Romanae Ecclesiae redeat et legatos mittat.

MICHAELI regi Bulgarorum.

Cum non tam initia sint in bonis laudanda quam finis, Deo omnipotenti factori omnium visibilium et invisibilium gratias agimus, qui vestrum bene velle hactenus in soliditate verae fidei solidavit, et sui amatorem efficiens, tanquam re vera ex tenebris olim lumen splendescere fecit, et ad salutem multorum [Col. 0938B] benignissimum cor vestrum gratia suae potentiae illustravit. Sed et hinc devotioni vestrae dignum duximus congruas grates referre, quod partim finis ostendit, quam fidelitatem erga sanctam Romanam Ecclesiam omnium terrarum matrem et caput observare curetis. Cum hanc et initio vestrae conversionis quaesieritis, et ad praesens auxiliatricem habere ad perpetuam scilicet vestram salvationem monstrare non omiseritis, sanctos videlicet apostolos visitando, et eorum, ut diximus, suffragia postulando. Igitur absurdum valde est ac inconveniens quod pia vestra voluntas aliter se post habere voluit quam, sicut omnibus notum est, primum. Vos enim divinitus inspirati matrem omnis religionis, sanctam quippe Romanam Ecclesiam ductricem, et viam per [Col. 0938C] quam ad aeternitatis pascua duceremini, merito expetistis; et illa, quia omnibus fidelibus viscera materna praebet ac praebuit, vos expansis ad Deum ulnis, Christo gratias agens, recepit: consequens fuit ut a recti gressu itineris, in partem non flecteremini, nec manum mittentes in aratrum, retroaspicere cujuscunque forte suasionibus niteremini. Nunquid non, fili charissime, sanctum Evangelium surda aure auditis, quo legitur: Qui perseveraverit usque in finem, hic salvus erit? (Matth. X.) Aut si audistis et obauditis: Redite ad mentem vestram, redite ad cor? (Isa. XLVI.) Et vestrae sponsionis reminiscimini. Quia plus amor et timor Dei vos fecit esse credulum apostolici privilegii, quam, ut ita dixerim, exempla multorum. Si enim quod quicunque Deo vovit, hoc [Col. 0938D] debet et reddere, valde oportet ut vos quod sanctae Romanae Ecclesiae sponte vovistis, fine tenus reddere studeatis, non ignorantes quod beatus Petrus apostolus regni coelestis claves a Domino Jesu Christo acceperit, et quibusque fidelibus aperiendi, aliis autem claudendi promeruerit potestatem. Hac igitur, sicut et nostri praedecessores, nos potestate, licet indigni, utentes, cogimur, si non emendaveritis quod gessistis, et ad praesens vos in hoc saeculo digne corripere, et ut in futuro, quantum in nobis est, maledictionibus repleamini, non praeterire. Hujus rei gratia, fili charissime, festinate corrigere quod inique gessistis; et omni occasione omnique mora postposita, nobis per vestrum legatum quidquid super hoc [Col. 0939A] emendare vultis, mandate: quia nos, Deo juvante, omnem voluntatem vestrae correctionis implebimus, et vos anima et corpore salvos existere cupientes causam secundum Deum ordinare studebimus.



CCCXXXIV. AD IMPERATOREM ET IMPERATRICEM. Fragm.---(An. 882.)

Cum reversi fuissemus, omnia littora nostra depraedata etiam et in Fundis et in Terracina, velut in domo propria multos Saracenos invenimus residere, pro quibus non plus quam quinque diebus in Urbe manentes, quamvis corporis non modica detineremur molestia, exivimus cum fidelibus nostris, quorum, Domino adjuvante, coepimus naves octodecim. Saraceni vero multi occisi sunt, captivos autem fere [Col. 0939B] sexcentos liberavimus. Ideo vobis venientibus necesse valde est ut talis in littoribus marinis fortitudo virorum remaneat, quorum virtute nostra omnia salva consistant, et ea quae necdum depraedata sunt loca non praedentur.



CCCXXXV. AD ANGELBERTAM IMPERATRICEM. (Fragm.---(An. inc.)

Ad hoc usque malum crevit et incrassatum est, ut factione Ravennatis archiepiscopi Maurinus cum suis complicibus, qui excommunicati et anathematizati a nobis jam sunt, Ravennam ingrederetur, et fidelium nostrorum res cum eis funditus raperet ac devastaret, adeo ut claves civitatis Ravennae a Vestarario [Col. 0939C] nostro violenter subtraheret et pro libitu suo, nescimus cujus auctoritate, ipsi archiepiscopo, quod nunquam factum fuisse recolitur, potestative concederet.



CCCXXXVI. AD EAMDEM. Fragm.---(An. inc.)

Siquidem cum virtute Dei, melius quam Naletam, quae nostra sunt defendemus et illorum in nullo penitus indigemus, dromones videlicet cum caeteris navibus construentes, et caetera vasa bellica et apparatus, quin potius et ipsos animos hominum praeparantes, et adversus hostiles incursus indesinenter armantes.



CCCXXXVII. AD EAMDEM. Fragm. (An. inc.) Excusat Joannem episcopum removeri de militia.
[Apud Grad., Decr. II, c. 23, q. 8, c. 1.]
[Col. 0939D]

Nimium [al. nimirum] certe veretur, et jure formidat contra professionem sui ordinis saecularem militiam exercere: terram defendere, de praeliis tractare, de armis terrenae potestatis est.



CCCXXXVIII. AD DOMASOLEM DUCEM GLORIOSUM. Fragm.---(Inc. an.)

Praeterea devotionis tuae studium exhortamur, ut contra marinos latrunculos, qui sub praetextu tui [Col. 0940A] nominis in Christicolas debacchantur, tanto vehementius accendatur, quanto illorum pravitate famam tui nominis obfuscatam fuisse cognoscis, quoniam licet credi possit quod, te nolente, illi navigantibus insidientur, tamen quia a te comprimi posse dicuntur, nisi eos compresseris, innoxius non haberis. Scriptum quippe est: Qui crimina, cum potest emendare non corrigit, ipse committit.



CCCXXXIX. AD ROSTAGNUM ARCHIEPISCOPUM ARELATENSEM. Fragm.---(An. inc.) Communione privetur sponsa, nisi raptorem deserere et ad sponsum suum redire voluerit.

Atho praesentium lator, dum in nostro servitio fideliter excubaret, quemdam virum feminam sibi [Col. 0940B] desponsatam queritur rapuisse. Et ideo fraternitas tua, auctoritate nostra suffulta, suffraganeos suos episcopos praesentialiter convocet; sicque unanimi sententia, si sponsam huic raptor non reddiderit, tam idem quam rapta, si ad sponsum pristinum remeare noluerit, omni communione priventur.



CCCXL. AD SIGIBODUM ARCHIEPISCOPUM NARBONENSEM Fragm.---(An. inc.) De examinanda causa cujusdam presbyteri.

Praesentium litterarum gerulus, sedi apostolicae praesentatus, se presbyterum esse querula et lamentabili voce perhibuit, et a sanctitati tuae subjectae dioeceseos episcopis ab officio presbyteratus suspensum, [Col. 0940C] et aliis quibusdam epitimiis usque ad speciale judicium nostrum submissum, pro eo quod, inquit, facto tumultu, quidam se apprehensum, et a terra brachiis sublevatum, in proprium fratrem forti jactaverit impetu, ut idem germanus suus tanti operis male [leg. ponderis malo] impulsus in terram ruerit, et prostratus atque oppressus vitae flatum violenter amiserit. Denique illi reverendi antistites, cum sibi, ut iste retulit, res in dubium veniret, utrum commisso sibi dudum carere necne, penitus debuisset officio, non ipsi hanc deliberare, sed nostro decerni et diffiniri judicio voluerunt. Sed tunc hoc solemniter agerent, si primum ipsi plenario, et ex canonibus in causa presbyteri delegato judicio, quatuor deputatis ex venerandis decretis et legibus personis praesentibus, [Col. 0940D] hanc ventilassent et subtili examine discussissent; ut ita facta scripto relatione, si quid dubium sibi seu difficile ingessisse videretur, nostrum super hoc more prisco decretum exposcerent. At ubi nobis et persona relatoris incognita, et nullo episcoporum scripto commendatio approbata est, et rursus ubi nulla est accusatoris objectio, nec accusati reatus confessio, nec fidelium comprobatio testium, nos nec illius solius narrationi creduli esse possumus, nec rursus in eum definitivam damnationis sententiam proferre valemus. Ergo saltem nunc fraternitas tua, metropolitani jure potita, ex episcopis sub se degentium vel vicinorum sex, una cum episcopo, cujus est iste paroeciae, sibi socians, tantum negotio subtili [Col. 0941A] ventilet discussionis ventilabro et invento, quod justum est canonice decernat et communi fratrum censura diffiniat.



CCCXLI. AD CENNEMOCUM EPISCOPUM VENETENSEM. Fragm.---(An. inc.) Quod sacerdos homicida non potest in sacerdotio manere.

Miror minus doctam scientiam tuam sacerdotem putare post perpetratum homicidium posse in sacerdotio ministrare; imo, quod est pejus, nobis suadere velle, ut ipsi tali praesumptioni praeberemus assensum. Quis enim tam demens tamque perversi sensus tale quid aestimaret, vel post quantamcunque poenitentiam concedendum, cum omni sit canonicae disciplinae [Col. 0941B] contrarium? Debet ergo sacerdotio privatus lacrymarum fonte flagitium tam immane diluere, ut talibus saltem remediis curatus, salutis possit invenire suffragium.



CCCXLII. AD EPISCOPOS BRITANNIAE. (An. inc.) De ordinatis ab Heclocaro abbate monachis.
[Mart. Thes. Anecd., tom. III, p. 867.]

JOANNES Romanae sedis episcopus, dilecto atque praeclaro filio MAINO [a 1Kb] archiepiscopo, necnon et caeteris episcopis per Britanniam commanentibus [al. commorantibus] salutem et apostolicam benedictionem.

Notum sit vobis quomodo Resgallon et Corvili [al. [Col. 0941C] rex Gallon et Gorvilli] cum aliis monachis corpora apostolorum visitarunt, nostraque in praesentia venerunt. Postea de illorum ordinatione et aliorum monachorum per ignorantiam ab Heclocaro abbate accepta judicavimus, ut si ipse indigne usurpavit, qui [f. quod] a nemine illius officii ordinatore minime acceperit; istis tamen sit perfecta ordinatio, quia mali possunt bona bene ministrare, cum sint nequam. Ille vero amplius neminem ordinet quousque sit sui contagii nodis solutus. Hos suademus de caetero suam procurantes regulam, ut fratres ac filiis [f. filios] alacriter, omni occasione postposita, in suo monasterio recipiat, ac deinceps bonum erga se studium suosque subjectos faciat, ne sator zizaniorum sui gregis sit sparsor, et ne nostris iterum auribus [Col. 0941D] de illo proclametur, ut regula rite judicabit, de eis peragat.



CCCXLIII. AD PETRUM EPISCOPUM. Fragm.---(An. inc.)

Si Deodatus et Gregorius statuto jam tempore ad nos venire et omnia juste atque canonice emendare contempserint, gravioribus eos perpetui anathematis vinculis innodabimus, eorumque scelera et excommunicationes, et anathemata scribentes ante sanctissimam beati Petri apostoli imaginem suspendemus, ut omnibus de toto mundo ad limina apostolica venientibus [Col. 0942A] illorum sit nota iniquitas et consortio sacrae Ecclesiae videantur extranei.



CCCXLIV. AD MARINUM ET PULCHAREM. Fragm.---(An. inc.)

Sed et provinciis vestrae fidelitatis vobis injungimus, ut cum aliquibus navibus vestros milites robustissimos praesentialiter destinetis, qui quadraginta Saracenos, qui dudum Graecorum nostrorum navibus in mare fugere, quique postea terrestrium nostrorum militum exspoliati armis omnibus virtute, in montis Circel latibulis evaserunt, una cum nostris pedestribus apprehendant, quia nos pro tantillis Saracenis dromones nostros fatigare nolumus, dum de vobis confidere (sicut et ipsi velle dicimini) provocamur [Col. 0942B] modis omnibus confidentes. Quia si obedientiae vestrae constantiam et fidei puritatem cum virtutis efficacia circa S. R. E. amodo consenserimus, non solum de his tribus quibus vos ultra consuetudinem praegravatos dicitis, in quantum ratio postulaverit, levigabimus, verum etiam ut propriam S. Petri familiam terra marique vos tueri, Domino confortante, studebimus.



CCCXLV. AD COZILEM COMITEM. (An. inc.) De illis qui, uxoribus suis dimissis, ad alias nuptias transierint.

Porro eos qui uxores suas dimiserunt, vel ad alias, illis viventibus, nuptias migraverunt, tandiu eos cum [Col. 0942C] consentaneis eorum excommunicamus, quousque, posterioribus remotis, priores poenitendo receperint. Sicut enim nuptiae a Deo, ita divortium a diabolo est, teste sancto Augustino, repertum. Quod enim Deus conjunxit, homo non separet (Matth. XV): praecipue cum haec pessima consuetudo ex paganorum more remanserit, quorum in talibus non alias nisi ipse diabolus erat magister et auctor.

Prudentissime vir, stude et praevide ut duo viri illi qui uxores suas, quas Deus illis praeparavit et junxit, abjecerunt, eas repellere minime permittantur: quia impium est ut qui, auctore Deo, legali foedere copulati sunt, pro humano libitu, imo fraude diabolica separentur. Idem commonitorium Paulo episcopo. Praevide ut de separatione conjugatorum maximam [Col. 0942D] curam geras, ita ut qui a susceptione sedis apostolicae litterarum separati sunt, inculpate reducant priores uxores, injuncta convenienti poenitentia, dimissis quas postmodum sunt sortiti. Quod si noluerint, extra ecclesiam facite una cum his qui eos in communione recipiunt, donec emendent quae admiserunt.



CCCXLVI. CONSTITUTIO DE JURE CARDINALIUM. (An. inc.)

Itemque ex nostra praesenti constitutione bis in mense vel eo amplius, vel apud illum vel illum titulum, [Col. 0943A] sive apud illam vel illam diaconiam, sive apud alias quaslibet ecclesias vos convenire mandamus. Et ob vestram et inferiorum clericorum vitam, et mores, et qualitates, et habitus vestium perscrutandum, et qualiter quilibet praepositi se erga subditos habeant, vel quod subditi suis praepositis non obediant, et ad quaeque illicita amputanda, clericorum quoque et laicorum querimonias, quae ad nostrum judicium pertinent, quantum fieri potest, definiendas. Quippe cum sicut nostram mansuetudinem Moysi, ita et vestram fraternitatem septuaginta seniorum, qui sub eodem causarum negotia dijudicabant, vicissitudinem gerere, certum habeamus. Item monasteria abbatibus viduata et abbatum, nostra praecedente conscientia, substitutionem his [Col. 0943B] qui sunt inter nos [vos], vel fuerint monasticae professionis, disponenda committimus.

Propter sollicitudinem autem ecclesiarum et clericorum eorumdem disciplinam, sive laicorum querimonias definiendas, bis in hebdomada ad sacrosanctum palatium, juxta decreta praedecessoris nostri Leonis quarti, vos convenire mandamus.

Item sancimus de parochiis nostris, quantumque pontifici competit, pontificali beneficio vos in perpetuum possidere, et in principalibus ecclesiis juxta primatum vestrae consecrationis vicissim officia divina peragere, et earum oblationibus, salva semper cardinalium diaconorum prisca consuetudine, aequaliter participare, tam propter usum vestrum quam in ecclesiarum vestrarum luminarium concinnationes.



CCCXLVII. Fragm.---(An. inc.) Contra violatores domus Dei.
[Col. 0943C]

Si quis domum Dei violaverit et aliqua sine licentia illius, cui commissa esse dignoscitur, inde abstulerit, vel in ecclesiasticis personis injuriam fecerit, donec in conventu admonitus legitime satisfaciat, sciat se communione fore privatum. Si vero post secundam et tertiam conventionem coram episcopo satisfacere detrectaverit, sacrilegii periculo ab omnibus obnoxius teneatur, ita ut secundum Apostolum nemini fidelium misceatur.



CCCXLVIII. AD THEIBERGAM ET ALDERICUM. (An. inc.) Illos hortatur ut Radulfo suam uxorem reddant.
(Apud Ivonem, VIII, c. 118.)
[Col. 0943D]

Iterum iterumque vos admonemus, et praesentibus apostolatus nostri litteris hortamur feminam suam [Col. 0944A] nobili viro Radulfo, sicut jam ante diximus, maturius restituere, et viro suo adhaerere, secundum legem Domini facere: non enim lex ulla permittit quominus aut injectum sibi crimen confiteatur, aut certe a crimine injecto, legitima praemissa purgatione, solvatur. Quod si neutrum agere illa delegerit, sed sola obstinatione usa, nulli satisfactioni dare operam procuraverit, liquet aperte quia crimen quod non diluit, procul dubio confitetur. Solae namque, ut sanctus papa scribit Hormisda, examen effugiunt conscientiae, quae recta sunt non tenentes. Ergo si is, vel illa, vel vos, apostolatus nostri decretis obedire postponentes, saepe memoratam feminam aut a viri potestate, aut a legis examine, nulla rationabili causa exstante, subducere amplius conati [Col. 0944B] fueritis, tam illa quam vos, Theiberga et Alderice, quousque sanctioni nostrae pareatis, Dei omnipotentis judicio, et beatorum Petri et Pauli apostolorum sententia principum, excommunicati et a corpore et sanguine Domini nostri Jesu Christi sitis alienati, una cum fautoribus, consentaneis, sequacibus et complicibus vestris, utpote divinarum et humanarum legum violatores, sedisque apostolicae decretorum contemptores, et toties ac multipliciter infractores.



CCCXLIX. AD BERRARIUM ABBATEM. Fragm.---(An. inc.) De reverentia erga summos pontifices.
[Apud Ivonem IV, c. 102.]

[Col. 0944C] Absit a piis mentibus quid de Romani culminis pontifice sinistrum sentire, cum beato Ennodio confessore Ticinensis urbis antistite scribente doceamur quia Deus omnipotens aut claros ad tanta fastigia erigit, aut certe quos elegit, illustrat.



CCCL. AD PHOTIUM PATRIARCHAM CONSTANTINOPOLITANUM [a 2Kb] . (Anno 879-882.) De processione Spiritus sancti.

JOANNES episcopus, servus servorum Dei, PHOTIO reverendissimo et catholico fratri patriarchae Constantinopolitano, gratiam desuper ad opera salutarem.

Non ignoramus quod nonnulli eorum qui apud vos sunt, pacis parum studiosi, de nostra Ecclesia et de [Col. 0944D] nobis ipsis, veritate neglecta, male loquuntur. Resque eo progressa est, ut parum absit quin tua fraternitas de nobis et de iis qui nobis sunt subditi male sentiat. Et illi quidem nacti sunt occasionem, [Col. 0945A] sicut etiam ego ipse affirmarem hujusmodi proposito satis congruam, veritas tamen ipsa, uti se habet, nullo pacto est adulterata neque vitiata, ut procedens sermo rem manifestam faciet, et Deus hoc ipsum nobis suo testimonio desuper confirmabit. Verum illi, instar eorum qui vinum aqua miscent et adulterantur, nonnulla a seipsis falsa fingentes et excogitantes adhibent. Oportet enim ut daemon, qui ab initio mali opifex fuit et inter nos et Deum inimicitias posuit, ac deinde nostrum primum parentem a Dei amore separavit, et creatori suo inimicum illum constituit, etiam nunc aliquos habeat sui ministros, et hos ipsos impellat ut inter Ecclesias scandalum aliquod concitent.

Ego vero ad Deum potius auctorem et largitorem [Col. 0945B] oculos dirigens, qui inimicitias etiam in cruce sua morti tradidit, pro viribus illorum hominum qui malis delectantur, ora obstruere contendo. Et hac de causa etiam antequam tua fraternitas aliquid mihi significet, haec tibi manifesta facere decrevi, ut de rebus nostris satis edoctus, aures minus praebeas iis qui contendere et conviciari student; sed ipsos rejicias potius et respuas; efficias praeterea, ut alii eorum verbis fidem non adhibeant.

Novit etiam tua fraternitas quod cum nuper ad nos accessit qui a te missus est, et de sancto symbolo nos consuluit, quomodo invenit nos illud inconcussum, sicut nobis ab initio traditum est, conservare, neque aliquid addidisse vel detraxisse, cum recte noverimus quod eos qui talia facere audent, [Col. 0945C] gravis condemnatio exspectat. Reverentiae itaque tuae iterum significamus, ut de hac additione in Symbolo (ex Filio scilicet) tibi satisfacimus, quod non solum hoc non dicimus, sed etiam quod eos qui principio hoc dicere sua insania ausi sunt, quasi transgressores divini verbi condemnamus, sicut theologiae Christi Domini eversores, et sanctorum Patrum qui synodice convenientes sanctum Symbolum nobis tradiderunt, et una cum Juda illos collocamus, quod eadem ipsa quae ille patrare non sunt veriti; non quia Dominicum corpus morti tradiderunt, sed quia Dei fideles, qui sunt ejus membra, schismate segregarunt et invicem diviserunt, et ita aeterno. igni illos praecipites dantes, et multo magis seipsos, ut fecit praedictus Judas indignus Christi [Col. 0945D] discipulus, suffocarunt.

Arbitramur autem tuam reverentiam recte nosse, cum sis sapiens et doctrina praeditus, quod dum, ut reliqui nostri episcopi nobiscum idem sentiant, totis viribus contendimus, non mediocrem id nobis molestiam affert. Et revera rem adeo gravem cito commutare, nullus id facere posset, licet brevi tempore ortum habuerit, nec multorum annorum spatio fuerit confirmata. Et hac de causa rationi congruum nobis visum est, ne violenter aliquis cogatur a vobis additionem illam dimittere, quam ipse adjecisse Symbolo se noverit, sed potius mansuetudine aliqua hujusmodi homines admonere, et paulatim a blasphemia revocare: Pascite, inquit summus apostolorum [Col. 0946A] Petrus, qui in vobis est gregem Dei, providentes non coacte, sed spontanee, neque ut dominantes in cleris, sed forma facti gregis (I Petr. V). Qui igitur ita nos accusant ac si talia male sentiamus, non jure nos accusant. Tuam itaque decet fraternitatem neque scandalum aliquod adversus nos pati, neque a reliquo Ecclesiae corpore proscindi, sed potius nobiscum fidei agones sustinere cum prudentia et longanimitate; et alios qui a veritate declinaverunt, ad illam amplectendam revocare, ut pro his eamdem nobiscum mercedem recipias. Vale in Domino, reverendissime et catholice frater.



CCCLI. AD QUEMDAM [f. ROMANUM ARCHIEP. RAVEN.]. (Anno 880.) Laudat ejus studium erga sedem apostolicam, eumque monet ut perseveret; pollicetur eum a se in amicorum numero referri: praecipit ut Romam veniat.
[Col. 0946B]

Sicut nobis per litteras tuas et verbotenus per Deusdedit religiosum presbyterum tuum mandasti, ut fidem et devotionem, quam circa sedem apostolicam habere debes, te velle toto conamine conservare indiminutam asseras, gratanter suscepimus. Unde te omnimodis admonemus, et his apostolicis litteris exhortamur, ut nulla inimicorum calliditas vel seductio amplius a nostra fidelitate quoquomodo valeat te removere; sed secundum sponsionis tuae tenorem in ea devotissime permanere procures. Quapropter scito quia sine omni dubietate inter [Col. 0946C] dilectos nostros te retinere volentes, volumus etiam et praecipimus ut et pro necessitate Ecclesiae, et pro tuae causa utilitatis, Romae ad nostram apostolicam praesentiam praesentialiter venire indubitanter procures, quia et statum sanctae Ravennatis Ecclesiae incolumem conservare, tuumque profectum et honorem perficere, auxiliante Domino, cupimus.



CCCLII. AD ATHANASIUM EPISCOPUM NEAPOLITANUM. (Anno 881-882.) Ab excommunicatione eum absolvit, et ministerio sacerdotali restituit, dummodo pactum cum Saracenis initum, sicut promiserat, rumpat, et ex eis aliquos, caeteris jugulatis, captos mittat, nec deinceps cum eis foedus feriat.
[Col. 0946D]

ATHANASIO episcopo Neapolitano.

Boni pastoris eximio informati exemplo, qui venit quaerere et salvare quod perierat, tanto tempore te per devia errantem, abjecto Christi levi jugo, cum infidelibus jugum obscena cupiditate ducere non dubitantem, quamvis sero ad te percutientem reverti velle mandasti, alacriter recipimus, et inter caeteros consacerdotes nostros praecipue honorabilem cupimus retinere, prout ipse nos jam olim fecisse procul dubio reminisceris. Sed quia, tua exigente sceleris tanti audacia, sancti Spiritus judicio te a consortio nostro divini mysterii jure submovimus, nunc secundum preces tuas et relationem Petri venerabilis diaconi tui, si modo pactum quod hactenus cumimpiis [Col. 0947A] Agarenis habuisti, manifesta devotione fregeris, et ab eorum nequissima societate conamine te separaveris; atque si praesentibus his missis nostris, Marino videlicet reverendissimo episcopo et sanctae sedis nostro arcario, et Siconi egregio viro, majores Saracenorum quantos melius potes, quos nominatim quaerimus, cum aliis omnibus ceperis, et jugulatis aliis, eos nobis direxeris, a vinculo excommunicationis absolvimus, et juxta praecedentem consuetudinem episcopale officium reddimus. Eo scilicet modo, vel tenore, ut captis et traditis antea, ut dictum est, Saracenis, deinceps nullum cum eis ulterius foedus quoquo modo inire praesumas. Nam si cum illis iterum pactum aliquod facere tentaveris, in eadem te excommunicatione manere sancimus, et [Col. 0947B] auctoritate Dei omnipotentis et beati Petri apostolorum principis et nostra, omni episcopali honore te privandum et perpetuo anathemate damnandum esse decernimus.



CCCLIII AD GENEVENSES. (Anno 882.) Praecipit ut Optando episcopo a se consecrato obediant.

Clero et populo Genevensi.

Dilectissimi filii nostri Caroli imperatoris, principumque ipsius relatu, vestram Ecclesiam viduatam cognoscentes pastore, et propter dissensionem Bosonis, cui sociatus ejusdem sedis videtur metropolitanus, [Col. 0947C] ordinationem electi vestri Optandi differre, auctoritate et potestate apostolica, secundum deprecationem ejusdem serenissimi imperatoris, filii scilicet nostri spiritalis Caroli atque optimatum ejus, praecognita vestra omnium in eodem Optando electione, et qualiter idem serenissimus imperator eidem Ecclesiae electionem perenniter de proprio clero donaverat, diutius ipsa Ecclesia ne viduata maneret pastore, consecravimus cum sancti Spiritus gratia; et ad regendum vos pastoraliter instructum direximus; quem devote et unanimiter suscipientes, obedientes ei, utpote proprio patri spiritali sitis in omnibus; salvo deinceps ejusdem loci privilegio antiquo propriae metropolis, sancimus, ut quicunque huic nostrae auctoritati et apostolicae deliberationi [Col. 0947D] contra stare, aut resistere, aut non obedire, vel quod absit, electionem ipsius Ecclesiae aliquando pervertere, aut infringere, quam, Deo propitio, justa est assecuta, tentaverit, gladio utique canonicae disciplinae noverit se feriendum, atque omnipotentis Dei vindictam non evasurum, si digna celeriter non fuerit satisfactione sanatus. Confirmamus denique, nostri apostolatus auctoritate, omnes res ejusdem Ecclesiae pacifice ac quiete perpetualiter possidere. Et quicunque easdem invadere ac dissipare ausus fuerit, postquam a proprio episcopo canonice admonitus fuerit, si secundum divinas et humanas leges non emendaverit, sub anathemate sit damnatus.



CCCLIV. AD CAROLUM IMPERATOREM. (Anno 882.) Queritur multa bona Ecclesiae Romanae a Widone quodam marchione erepta; rogat ut Ecclesiam defendat, et ipsemet adjutor veniat.
[Col. 0948A]

Ad imperatorem CAROLUM.

Cum et ante susceptum imperium, et post Augustale sceptrum, per humilitatis vestrae ministerium vobis divinitus attributum, nos quidem multoties pro innumeris necessitatibus et multiplicibus oppressionibus, quas sancta mater vestra Romana Ecclesia quotidie patitur, ingenti moerore afflicti reclamassemus, nullum usque adhuc optatae consolationis valuimus promereri auxilium vel defensionis [Col. 0948B] solatium, quia de omnibus immobilibus rebus territorii sancti Petri, quas nobis Ravennae consistentibus, in praesentia serenitatis vestrae uterque Wido marchio pro reinvestitione reddidit, nec unum recepimus locum; sed ipsi et homines eorum contra jus et aequitatem omnia retinere praesumunt: nam nobis in Pentapoli, hoc est in urbe Fano consistentibus, Adelardus reverendissimus episcopus, et deliciosus vester communisque fidelis, secundum vestrae delegationis jussum advenit, et ibi praefati Widonis et satellitum ejus, qui nostra violenter tulerunt ac retinuerunt, praesentiam praestolati sumus: quatenus vel inde omnis emendationis et justitiae coepto initio, per caeteras urbes, de omnibus juxta clementiae vestrae decretum, recipiendo coram [Col. 0948C] legato vestro justitias, pariter proficisceremur; sed illo semper fugiente judicium, et vestrae jussionis piissimam sanctionem callide declinando, non veniente, quia nobis sine profectu aliquo per ipsas civitates quae illorum gravamine opprimuntur, proficisci evidenter exstitit manifestum, direximus cum eodem Adelardo venerabili episcopo misso vestro Valpertum reverendissimum episcopum et fidelem consiliarum nostrum, qui vice nostra recepisset consolationem justitia nobis in vestra praesentia reddita, et legitimam de aliis omnibus emendationem, qui videlicet profecti nullum justitiae fructum recipientes, ad nos reversi sunt. Nos autem omnem excusationis eorum defensionem penitus auferre volentes, decrevimus eos iterum mittere ut saltem postmodum reciperemus [Col. 0948D] justitiam. Qui cum ad praedictum Widonem rursum abiissent, nihil emendationis nihilque redditionis ab eo vel sequacibus ejus, sicut promissum fuerat, recipere potuerunt. Sed ut antea sine aliquo ad nos effectu reversus est, et vester ad vos absque justitiae contemplatione omnimodo rediit, quamvis ingenti et fideli devotione ipse confrater noster Adelardus ad justitiam exigendam multimodis decertasset. Nunc igitur pro certo scientes nullam nos de tantis malis posse habere justitiam et emendationem per quemlibet celsitudinis vestrae legatum, nisi per vestram imperialem praesentiam, rogamus obnixe, atque per omnipotentem Dominum adjuramus, ut ad defendendam et liberandam de manibus malefactorum, [Col. 0949A] qui eam atrociter devorant, Ecclesiam beati Petri apostolorum principis vobis commissam, quae vos divino nutu adjutores ac defensores in omnibus elegit habere, ipsi, Deo auxiliante, venire libenter dignemini: quatenus Dei et vestro solatio freta, quae sua sunt valeat securiter retinere cum pristinae dignitatis decore, ad laudem et perpetuam animae vestrae mercedem.



CCCLV. AD RICCARDEM AUGUSTAM. (Anno 882.) Queritur nullam sibi contra Saracenorum excursiones opem ferri; rogat ut ab imperatore celeriter postulet auxilium: legatum suum commendat; petit det operam ut Angelberga ab exsilio revocetur et Romam mittatur.

[Col. 0949B] RICCARDI Augustae, seu LIUTWARDO Vercellensi episcopo, a paribus.

Tanta cordis angustia tantusque dolor et gemitus hinc et inde cum irriguis lacrymarum rivulis nostram aetatem quatiunt et conquassant, tantusque etiam luctus pro desolatione terrae istius, quam jam funditus a Christiani nominis inimicis et Deo odibilibus Saracenis depraedatam cernimus, nos afficit et intima nostra dissolvit, ut et somnus ab oculis et a gustu cibus effugiat. Etiam cum Jeremia decantare compellor: Quis dabit capiti meo aquam? aut oculis meis fontem lacrymarum? (Jer. IX.) Et reliqua. Siquidem exspectavimus lucem, et ecce tenebras; quaesivimus adjutorium, et muris Urbis egredi non audemus. Nam ante vestrum Romam adventum qualiscunque nobis [Col. 0949C] erat tranquillitas; modo vero intolerabilis et importabilis persecutionis exstat tempestas, quia neque spiritalis filius noster Augustus, neque alicujus alterius gentis homo nobis confert auxilium; et nisi divinitas summa subveniat, aut in desperationem aliquam lapsi (quia non solum duplum, sicut Dominus dicit, sed etiam triplum et quadruplum exercitum contra nos venire conspicimus), ea quae pacis sunt postulabimus. Aut certe non solum jugo illorum coacti subdemur, sed etiam ab eis capti impie jugulabimur. Quia, sicut scitis, saepissime reclamavimus, et neque ipse Augustus, ut praetulimus, qualemcunque defensionem nobis exhibuit, neque homines civitatum nostrarum, qui contra Deum et contra omne privilegium nostrum ab alienigenis, ac si nostri non [Col. 0949D] fuerint, detinentur, ad servitium sanctae Romanae Ecclesiae faciendum, sicut solitum erat, ab eorumdem alienigenarum jugo subtraxit. His ergo, charissima filia, clamoribus ac ululatibus nostris auditis, quia sapientibus loquimur, continuo propter Deum et propter sanctos ejus apostolos, jam dicto spiritali filio nostro Augusto, flexo poplite, suggere ut, omnibus omnino necessitatibus aut omissis aut certe suspensis, sanctae matris suae calamitati subveniat, et conculcationem, imo perditionem illius advertens, antequam pereamus, citissimum conferat adjutorium, aut congruum sine mora donet consilium: quia vita nostra nobis non prodest, et in extremo positi, etiamsi non optaremus, jam mors se palam [Col. 0950A] praebet videndam. Praesenti quoque Petro venerabili episcopo valde nobis credulo, et dilectissimo familiari nostro summam benevolentiam, quaesumus, exhibe, et ei utpote a tanta sede directo, familiaritatis locum apud domnum Augustum congruentissimum tribue, atque ut nobismetipsis illi credulitatem penitus adhibens, ea quae verbis retulerit, studio tuo operibus impleantur. Sed et hoc deprecamur ut pro eo quod apud Ticinum eodem episcopo ea quae nos illi commiseramus, ipsi Augusto necessaria exponente, animus illius contra hunc est turbatus, tua instantia quidquid illud fuerit omnino aboleatur. Et ad hunc eumdem episcopum pie tractandum imperialis animus placabilis in cunctis reddatur, quoniam non haec contumaciter aut contra Augustalem [Col. 0950B] dignitatem protulerat, sed zelo Dei ductus ad nos inefficax redire nolebat. Postremo Christi cultrix et Deo amabilis filia, moleste accipimus, cur multoties deprecantes, spiritali filiae nostrae Angelbergae nullam per vos potuimus conferre medelam, ut dissoluto exsilio, ad sanctum Petrum apostolum eam reducere faceremus. Unde etiam nunc summopere deprecamur ut pro amore Dei et nostro sancta sedes apostolica de hoc honoretur. Et sicut jam dictus Augustus vobiscum pariter repromisit, a captivitate, qua frustra tenetur, salva et incolumis reducatur. Quia postquam nobis quibus fuerat commendata et defensioni sancti Petri apostoli protectoris sui commissa, reddita fuerit, nullam de ea sinistram quis habere poterit, crede nobis, suspicionem.



CCCLVI. (Anno 882.) Privilegium pro monasterio Montis Cassini.
[Apud Cocquilin., Bull. Dipl., etc., ampl. Collect., tom. I, p. 881.]
[Col. 0950C]

JOANNES episcopus, servus servorum Dei, BERTHARIO religioso abbati venerabili monasterio B. Benedicti confessoris Christi sito in Cassino et per eum in eodem venerabili monasterio, vel cunctaeque congregationi in perpetuum.

Quoniam semper sunt concedenda quae rationalibus congruunt desideriis, oportet ut devotio in me petitoris humiliter acquisita in privilegiis concedendis minime denegetur a nostra clementia. Igitur quia petisti a nobis quatenus monasterium B. Benedicti [Col. 0950D] confessoris Christi, atque monasterium B. Scholasticae, seu et ecclesiae per singula loca constructae, praedictis monasteriis pertinentes, privilegiis apostolicae sedis infulis decorentur, ut sub jurisdictione sanctae cui, Deo auctore, deservimus Ecclesiae constitutae, nullius ecclesiae cujuslibet episcoporum ditionibus promoveatur, vel submittatur. Pro qua re piis desideriis faventes, hac nostra auctoritate id quod exposcitur petitione, mancipamus: et ideo omnem cujuslibet ecclesiae episcopum in praefata venerabilia loca quamcunque ditionem habere omnino prohibemus, praeter ad sedem nostram apostolicam habeant respectum amodo et deinceps; amissa videlicet omni novitate, et violentia, ex [Col. 0951A] eisdem monasteriis prohibemus, ita ut nisi quis ab abbate monasterii fuerit invitatus, neque ad consecrandam ecclesiam, vel sacerdotem de praefatis monasteriis sive in omnibus cellis ibidem pertinentibus praesumat ingredi, nec missarum ibidem solemnitatem quispiam episcoporum praesumat omnimodo inibi celebrare. Ad consecrandam autem ecclesiam in suis monasteriis, vel cellis quemcunque episcoporum invitare voluerit ipse abbas, sine cujuslibet impedimento concedimus potestatem, ut profecto juxta id, quod subjecti apostolicis privilegiis consistunt, inconcusse donanda permaneant, sed ei constituentes una cum sacerdotali nostro collegio, per hoc nostrum apostolicum privilegium omnia loca, quae aliquando possederunt ipsa venerabilia monasteria, [Col. 0951B] vel quae nunc eis, aut postea a fidelibus hominibus fuerint concessa per diversa territoria, nulli castaldio, aut episcopis, non magno, vel parvo homini per quodlibet ingenium, aut argumentum liceat quomodocunque easdem invadere possessiones, vel censum tollere, aut affligere monachos, vel servos, sed magis ad laudem Christi, et aeternam memoriam largitoris perpetuo tempore maneat intacta ab omnibus, et deserviant solummodo S. matri Romanae Ecclesiae, et nullus praesul audeat amodo in his monachis subjectis S. nostrae Ecclesiae quamcunque ingerere excommunicationem: sed liceat illis ita peragere deificos cursus, sicut a B. Benedicto per illius regulam habent in mandatis; atque constituimus, ut quispiam praesul non praesumat [Col. 0951C] segregare ab ecclesiis ex dictis monasteriis pertinentibus populum ibidem percurrentem ad audiendum verbum Dei, et confitentem delicta sua tam in urbibus quam extra urbes, sed canonice ingrediatur ibidem, et egrediatur devotus populus, et ecclesiae vestris ditionibus subditae omnibus pateant. Sed quoniam pastoralis propterea nobis a Deo cura commissa est, ut viriles in omnibus existere, mereamur, ne quod absit, Dominicae oves luporum morsibus lanientur; qua de re omnibus venerabilibus episcopis, presbyteris, abbatibus, diaconibus, ducibus, tribunis, comitibus, castaldiis, actoribus, vel cunctis Deum timentibus nostrae apostolicae auctoritatis, sub contestatione beati Petri principis apostolorum, praecipimus, atque jubemus; qui [Col. 0951D] ligandi, solvendique peccata hominum in coelo, ac terra a Domino Deo nostro potestatem percepit, cujus nos gratia divina vices gerimus, statutum est, per hujus decreti nostri paginam interdicimus omnibus omnino cujuslibet Ecclesiae praesulibus, vel cujuscunque dignitatis praeditis potestate sub anathematis interdictione, et aeterni judicii obligatione, qui ei praesumpserit praesenti constitutioni a nobis praefati monasterii indulti quolibet modo existere temerator. Scriptum per manum Anastasii notarii regionarii, et scriniarii S. Romanae Ecclesiae in mense Maii, indictione quinta decima. Bene valete. Undecimo Kal. Junii per manus Walperti episcopi S. Portuensis Ecclesiae, anno, Deo propitio, pontificatus [Col. 0952A] domini nostri Joannis summi pontificis, et universalis papae, in sacratissima sede B. Petri apostoli, decimo, imperante domno piissimo Carolo Augusto a Deo coronato magno imperatore anno secundo.



CCCLVII. AD ARCHIEPISCOPUM VIENNENSEM. (Anno 882.) Arguit quod, detruso in carcerem Optando episcopo alium in Ecclesia Genevensi constituerit; praecipit ut illum sedi suae restituat, atque ad synodum veniat ad diluenda ea quae ipsi objiciebantur.

OTERAMO Viennensi archiepiscopo.

Relatu veraci didicimus sanctimoniam vestram in Genevensi Ecclesia episcopum consecrasse, cui nos, necessaria temporum qualitate perspecta, jam primum [Col. 0952B] clericis ejusdem Ecclesiae suggerentibus, auctoritate apostolica praefeceramus episcopum nomine Optandum. Quo audito, audaciam et temeritatem vestram nimium admirantes, ob id maxime turbati sumus, eo quod non solum super ordinationem nostram obices manus habuistis, sed etiam ad contemptum et injuriam sedis apostolicae praefatum episcopum turpiter capientes, arcta custodia retrusistis, et, rebus omnibusque suppellectilibus ejus direptis, [f. add. contra vel per] ministerium vestrum, quod nulli Christiano licet, sacerdotem Domini tetro carcere maceratis: non habentes prae oculis scilicet, quod sacerdotes Domini sacra Scriptura aliquando deos, aliquando angelos nominet, et qui eos tangit, tangat pupillam oculi Domini (Zach. II). Quapropter [Col. 0952C] auctoritate Dei omnipotentis et principum apostolorum Petri et Pauli, simulque nostra, vobis praecipimus ut accepta hac nostra epistola, aut quoquomodo tenore illius audito, si intra octo dierum spatia jam dictum episcopum propriae sedi proprioque honori et dignitati reddere restituereque contempseritis, a corpore et sanguine Domini nostri Jesu Christi, cum omnibus vobis in hoc facto faventibus, sitis prorsus extorres, quousque juxta hanc nostram dispositionem perficere satageritis. Et quia alia multa vobis a quibusdam objiciuntur quae synodali discussione sunt corrigenda, decernimus ut, omni excusatione remota, VIII Kalendas Octobris futurae primae indictionis Romam ad synodum occurrere non omittatis, ut tunc et de vobis objectis rationem reddatis, et si [Col. 0952D] adversus eumdem episcopum a nobis consecratum aliquam querimoniam habetis, canonico valeamus, quidquid illud fuerit, Deo juvante, libramine diffinire. Hoc etiam scientes quia si ad eamdem synodum praefato tempore venire distuleritis, canonicae in vos censuram sententiae proferemus.



CCCLVIII. AD OTERAMUM VIENNENSEM ARCHIEPISCOPUM. (Anno 882.) Agit de Optando episcopo, ejus litteris respondens, et de litteris quas scribit episcopo Mauriennensi ut Romam veniat.

OTERAMO Viennensi archiepiscopo.

Susceptis vestrae fraternitatis apicibus, quod essent alicujus, ut ita dixerim, rectitudinis zelo compositi, [Col. 0953A] satis ubertim cognovimus: quia post plurima in Ecclesia Genevensi fatemini vos consecrasse episcopum, et ut quidam Optandus nomine clericus advenerit, qui in Ecclesia Genevensi nec baptizatus, clericatus, ordinatus, acclamatus, eruditus unquam exstiterat, Ecclesiam illam invaserit. Multipliciter admiramur cur illa nescire vos dicitis, quae totus, ut remur, Occidens non ignorat. Praecedenti siquidem tempore nobis fuerat nuntiatum ut vos in eadem Ecclesia episcopum consecrare contempseritis; ideo nos, necessaria temporum qualitate perspecta, clericis ejusdem Ecclesiae suggerentibus, auctoritate apostolica illic episcopum Optandum nomine consecravimus. Qua ex re non bene vos fecisse probamus, qui super ordinationem nostram obices manus habuistis, [Col. 0953B] et alterum episcopum ibidem ordinastis. De hoc autem quod dicitis, quod ipse Optandus in Genevensi Ecclesia nec baptizatus, clericatus, ordinatus, acclamatus, eruditus unquam exstiterit, interim silentio est tegendum, eo quod, cum charitate vestra loquamur, nihil horum habens vestra sanctitas in Viennensi Ecclesia est consecrata. Verumtamen, his interim necessario praetermissis, sanctimoniam vestram jam dudum litteris nostris monuimus ut quia quaedam vobis a quibusdam objiciuntur, quae synodali discussione sunt corrigenda, omni excusatione remota, VIII Kalendas Octobris futurae indictionis primae Romam ad synodum occurrere studeretis. Nihilominus autem iterato decernimus ut eodem tempore apostolicae nostrae vos praesentetis praesentiae, [Col. 0953C] ut tunc et de vobis objectis rationem reddatis, et si adversus eumdem episcopum a nobis consecratum aliquam querelam habetis, nos canonico valeamus, quidquid illud fuerit, Deo juvante, libramine diffinire. Caeterum Adalberto Mauriennensis Ecclesiae episcopo auctoritatis nostrae litteras, quas ei a vobis dari mandamus, ecce transmisimus, ut cum Barnerio Gratianopolitanae sedis episcopo eodem VIII Kalendas Octobris Romam occurrat, quatenus de iis quae irreverenter tam temerario ausu sui ordinis immemor intulit, coram nobis plenissimam satisfactionem exhibeat.



CCCLIX. AD ADALBERTUM EPISCOPUM MAURIENNAE. (Anno 882.) Jubet ut Romam veniat cum episcopo Gratianopolitano, quem ignominiose tractarat.
[Col. 0953D]

ADALBERTO Mauriennensi episcopo.

Tristis nos nuntius perculit quando audivimus quod tu, ordinis tui immemor, Barnerium Gratianopolitanae sedis episcopum, hora matutinali in ecclesia sua publice agentem officium, cum multitudine populi, et armata manu, absque reverentia ecclesiam ingrediens, nulla ab eo tibi culpa illata, irreverenter tecum abstuleris, et ignominiose tractaveris; quod tantum nobis displicuit, quantum te temere egisse modis omnibus comprobamus. Ideoque nostri apostolatus litteris tibi mandamus ut, omni excusatione remota. VIII Kalendas Octobris futurae primae indictionis [Col. 0954A] cum eodem Barnerio venerabili episcopo Romam ad synodum nostram occurras, ut quidquid inter vos litigii est exortum nos aequitatis regula potiti, Deo juvante, discutere et diffinire aliquo modo studeamus.



CCCLX. AD ANSELMUM ARCHIEPISCOPUM MEDIOLANENSEM. (Anno 882.) Mediotanensis Ecclesiae privilegia confirmat; hortatur ut in Romanam Ecclesiam sit fidelis: narrat Saracenorum et iniquorum Christianorum injurias; rogat ut pro Ecclesia ad Dominum preces effundat.

ANSELMO archiepiscopo sanctae Mediolanensis Ecclesiae.

Privilegii sane auctoritati Ecclesiae vestrae, eo quo fraternitas tua poposcit modo, pernecessario apostolica [Col. 0954B] fulti moderatione, libenti annuimus animi charitate, simulque optantes ut semper ea quae ad animae tuae salvationem tuique gregis custodiam sunt congrua atque proficua, Spiritus sancti infusione postulare, quaerere atque operari . . . ne desinas. Ut ante tribunal aeterni judicis dignam, gratia suae misericordiae cooperante, ratiocinationem positurus, meritum perennis vitae cum sanctis accipias. Inter haec dilectionem tuae fraternitatis hortamur, sanctae matris vestrae Romanae Ecclesiae, quae pro vobis omnibus vestraque salute, utpote caput pro suis membris, laborare non cessat, toto adnixu mentis, omnique devotione fideles existere omnimodis satagatis; quoniam in ejus exaltatione, atque incolumitate, sicut ab initio, erit omnium vestrum apud Deum et [Col. 0954C] praesens saeculum certa salvatio. Nos enim in hac terra tam paganorum quam malignantium Christianorum tantas persecutiones patimur ut has verbis explicare non valeamus. Inter innumeras rapinas, depraedationes et mala quamplurima, ad augmentum doloris nostri quidam sceleratus Longobardus nomine, homo Widonis marchionis, octoginta tres homines cepit: manibus singulis detruncatis, apud Narniensem civitatem, plures ex tali sunt incisione sine mora perempti. Unde communi ad Dominum prece supplicamus ut ille Ecclesiam suam sanctam de praesentibus malis eripiat, pro qua unigenito Filio suo non pepercit. Nosque pastorali sollicitudine baculum in manibus tenentes, lupis rapacibus, Domino protegente, resistere non omittemus. Data [Col. 0954D] mense Augusto, indictione XII [f. XV].



CCCLXI. AD ROMANUM ARCHIEPISCOPUM RAVENNATEM. (Anno 882.) Praecipit ut Joannem diaconum benigne excipiat, et res ei ablatas restituat.

Reverendissimo et sanctissimo ROMANO archiepiscopo Ravennati.

Quia non solum tempore ordinationis tuae te scriptis et verbis secundum morem et canonicam sanctionem, sed postmodum saepissime admonere curavimus, quatenus cum filiis, et membris sanctae tuae Ecclesiae tranquilla semper mente et alacri affectione, ceu idoneus pastor existeres, valde miramur [Col. 0955A] dilectionem tuam, monita nostra contemnendo, eis praejudicium, sicut audivimus, et importabiles gravitates inferre minime recusasse. Unde iterum praesenti apostolatus nostri statuto jubemus fraternitati tuae ut huic Joanni venerabili diacono commendato nostro, qui ad nostram apostolicam sedem confugiens, praejudicium a te sibi illatum ferre non valens, nostro se petiit apostolico praesidio adjuvari, et ideo nos solita misericordia moti, apostolica tibi benignitate mandamus, ut eum in gremio sanctae tuae Ecclesiae benigne recipias, et monasteria seu res quas illi tui occupaverunt ministri, libenti animo pro amore nostro praesentialiter reddas. Et quae de ipsis rebus a tuis ablata sunt, modis omnibus restituas. Ita sane ut ei deinceps ad nostras apostolicas [Col. 0955B] aures non sit necessarium reclamare. Simili etiam modo tibi mandamus ut Joanni venerabili diacono et chartulario Ecclesiae tuae monasterium sancti Martini, quod a te dudum promeruit obtinere, de praesenti reddere studeas: nos enim hoc patienter ad te peragendum apostolica benignitate direximus. Verum, quod non credimus, si aliter fraternitas tua peregerit, hi nostri legati, nostra apostolica fulti auctoritate, hoc procul dubio explere studebunt, quoniam justum fore decernimus, eos post longa obsequia et diuturna servitia, quae in sancta Ravennate Ecclesia peregerunt, non solum digna remuneratione non privari, sed potius acquisitis beneficiis alacriter gratulari; et in hoc ita peragat fraternitas tua ut quae a nobis pro Ecclesiae tuae [Col. 0955C] utilitate petieris, assequi omnimodis valeas. Data quinto Kalendas Septembris, indictione decima quinta.



CCCLXII. AD CLERUM RAVENNATEM. (Anno 882.) Ut Maimbertum quemdam, quem alias ab Ecclesia Ravennate expelli jusserat, comprehensum, legato suo et Joanni duci tradant, et ad se mittendum curent.

Omnibus venerabilibus sacerdotibus, seu subdiaconibus, et universo clero sanctae Ravennatis Ecclesiae.

Audita saepe afflictione atque miseria vestra, quam per Maimbertum Bononiensem clericum incessanter [Col. 0955D] patimini, jam pridem nostram apostolicam misimus vobis auctoritatem per Joannem diaconum et chartularium, praecipientes ut omnes uno animo constantique devotione praedictum Maimbertum, manifestissimum zizaniorum seminatorem, ab archiepiscopo et a vestra sancta Ecclesia, tanquam ovem morbidam, expelleretis; sed miramur quare hactenus a vobis hoc praetermissum sit; unde nunc vestra iterum petitione moti, et divino amore succensi, per hanc nostram apostolicam auctoritatem vobis omnibus praecipimus ut, relecta priori epistola, unanimiter juncti et cum praesenti misso nostro fideliter conglobati, eumdem Maimbertum adversatorem vestrum, si sponte venire ad nos contempserit, vel in [Col. 0956A] partem aliquam ire voluerit, audacter comprehendere studeatis; et huic misso nostro seu et Joanni duci fideli nostro ad exigendum ab eo, secundum nostram jussionem, nobis ad deducendum contradite, sicut gratiam Dei omnipotentis sanctorumque apostolorum et nostram vultis habere. Nam si quis vestrum in hoc se quoquo modo subtrahens pro cujuslibet rei gratia hanc nostram jussionem pro statu et pace sanctae Ravennatis Ecclesiae directam gratanter ad effectum perducere contempserit, et ex Dei omnipotentis, sanctorumque apostolorum Petri et Pauli, et ex nostra apostolica auctoritate a vino et cocto, etiam et a proprio ministerio suspensus maneat usque ad nostram praesentiam. Data V Kal. Septembris, indictione XV.



CCCLXIII. AD JOANNEM MARTINUM, ETC. (Anno 882.) Ejusdem argumenti.
[Col. 0956B]

JOANNES episcopus, servus servorum Dei, MARTINO, JOANNI, seu DEMETRIO, atque ROMANO gloriosis ducibus, necnon et aliis fidelibus nostris.

Omnium vestrum noscat fidelitas quia saepissime Romanum archiepiscopum tam per venerabiles episcopos quamque etiam nostris apostolicis litteris admonuimus, ut Maimbertum Bononiensem clericum a sua superstitiosissima familiaritate separasset, et ad propriam Ecclesiam, ut canonicum est, remisisset, et ipse Maimbertus multoties, ut recederet, a nobis est protestatus: sed minime acquiescere nostrae voluerunt [Col. 0956C] apostolicae jussioni. Idcirco praecipientes praecipimus, et jubentes expresse jubemus, ut unanimes juncti simul cum isto fideli misso nostro, omni occasione postposita et dilatione remota, praedictum Maimbertum comprehendatis, et vi coactum ab archiepiscopo separetis, et huic nostro misso simul et Joanni duci ad exigendum secundum nostram apostolicam auctoritatem validissime contradatis. Quod si in hoc negligentes vos, quorum nomina suprascripta sunt, fueritis, et ipse quoquomodo effugerit a vobis, scitote per unumquemque vestrum centum aureos dabitis nostrae parti. Insuper ex Dei omnipotentis sanctorumque apostolorum Petri et Pauli, et nostra apostolica auctoritate a vino et cocto suspensi [Col. 0956D] manete usque ad nostram praesentiam: caeteri vero, si hoc quod jubemus assequi noluerint, aut subtrahendo quoquo modo se huc illuc diverterint, et usque ad effectum rei non perseveraverint, superiori excommunicationi subjaceant. Data V Kalendas Septembris, indictione XV.



CCCLXIV. AD JOANNEM DUCEM. (Anno 882.) Ut Maimbertum captum ad se ducat, et mulieres quae apud ipsum sunt detineat, et Romano archiepiscopo epistolam deferendam curet.

JOANNI duci delicioso fideli seu et misso nostro.

Gratulatos nos non modice credas eo quod fidelitas tua erga sanctam Romanam Ecclesiam nostrum [Col. 0957A] que apostolatum constanter reperimus [reperitur] vigilare; et ideo per hos nostros apostolicos apices tuae fidelitati jubemus ut de Maimberto modis omnibus sicut misisti, pariter cum isto misso nostro explere decertes, ut nullo modo effugere possit, sed separatum ab archiepiscopo vi coactum, postquam ab eo omnia sua constanter exegeritis, ad nostram praesentiam districtum deducere studetote: etiam et illas mulieres, quas nunc in sua mansione collectas detinet, in nostro rectorio retinere jubemus usque ad nostram notitiam. Epistolam vero quam Romano archiepiscopo mittimus, ut res aut monasteria quae ab isto, Joanne diacono fidele commendato nostro quoquo modo occupavit, restituere, et investire eum in omnibus studeat, et quae de rebus ejus sui famuli [Col. 0957B] abstulerunt, reddere huic per omnia faciat, ipsi archiepiscopo deportate, et coram sacerdotibus et judicibus ipsam legere facite; similiter autem et monasterium sancti Martini secundum nostram jussionem, Joanni diacono et chartulario pro nostro reddat amore. Nam et mansionem quam Maimbertus ab ipso diacono suam per fraudulentiam abstulit, simili modo eum cum Petro nepote suo investire studete. Data ut supra, indictione XV.



CCCLXV. AD CAROLUM IMPERATOREM. (Anno 882.) Gratulatur de ejus incolumitate; gaudet ipsum adventurum esse statim in Italiam: hortatur ut mature Romanae Ecclesiae auxilio veniat, et Guidonem praedatorem ab Ecclesiae finibus ejici jubeat.
[Col. 0957C]

CAROLO imperatori.

Cognoscentes de vestra incolumitate, quod oppido videbamus, Deo gratias egimus, et ut magis ac magis prosperitatibus et innumeris gaudiis fulciamini, majestatem divinam supplicibus votis omnimodo flagitavimus, scientes et multis experimentis discentes quod vos eadem vultis, eadem quippe desideratis: quoniam si nostra mediocritas viguerit, et valuerit illa, vos facturos hortabitur, unde et sanctae Romanae Ecclesiae matris vestrae defensio augmentabitur, et vobis copiosa merces in coelo in perpetuum reponetur. Quod autem dicitis, ut, postpositis caeteris curis, iter vestrum in Italiam recto itinere [Col. 0957D] ordinatum habeatis, grato animo suscepimus, et ut utinam non solum Papiae, verum etiam propius essetis, necessitas maxima deposcit. Ideoque quod coepistis, cum Dei adjutorio, velociter vestra sublimitas perficere studeat, et ad defensionem, imo securitatem sanctae matris vestrae Romanae Ecclesiae, sicut dixistis, caeteris curis postpositis, mente et brachio potenter occurrat, quia quantis affligatur et conculcetur angustiis, jam dicere non valemus. Caeterum de Widone Rabia, invasore scilicet et rapaci, vestra gloria subveniat, et eum de finibus nostris, ut aliquantulum populus noster relevari valeat, ejicere modis omnibus jubeatis. Data III Idus Novembris.



CCCLXVI. AD LIUTWARDUM EPISCOPUM. (Anno 882.) Gratias agit quod dederit operam ut imperator in Italiam ad Ecclesiae defensionem veniret.
[Col. 0958A]

LIUTWARDO episcopo.

Studio tuo (quod cum spiritali filia nostra imperatrice, sicut asseris, ut domnus imperator pro defensione sanctae Romanae Ecclesiae ingrederetur Italiam, habuisti) gratias agimus, et ut quod deest stet, quod te minime latet, tua instantia perficiat, multum hortamur: quia tantum nobis necesse est, quantum docere non valemus. Unde ita age ut tibi magis ac magis gratias referamus et in temporalibus commodis vicissitudinem reddere invitemur.



CCCLXVII. AD OMNES EPISCOPOS. (Anno 879-882.) Monet ut sua instituta observent, justeque judicent.
[Col. 0958B]

Allocutio pontificis et exhortatio ad omnes episcopos.

Ecce, sanctissimi sacerdotes, praemissis precibus fraternitatem vestram cum pia exhortatione convenio, et per divinum nomen obtestor, ut ea quae a nobis de Deo et de sacris ordinibus vel sanctis moribus fuerint dicta, cum omni pietate suscipiatis, et cum summa reverentia perficere intendatis. Quod si forsitan aliquis vestrum aliter quam dicta fuerint, senserit, sine aliquo scrupulo contentionis in nostrorum omnium copulatione, ea ipsa de quibus dubitaverit [Col. 0958C] conferenda reducat, qualiter, Deo auxiliante, aut doceri possit aut doceat. Deinde simul vos obtestatione conjuro vel obsecro ut nullus vestrum in judicando aut personam accipiat, aut quolibet favore, vel munere pulsatus, a justo judicio scienter avertatur aut discedat; sed tota pietate eum qui coetui nostro se judicandum intulerit, retractate. Ut nec discordans contentio ad subversionem justitiae inter nos locum inveniat, nec in perquirenda aequitate vigor vestri ordinis vel sollicitudo tepescat. Data ut supra.



CCCLXVIII. AD CAROLUM REGEM. (Anno incerto.) Embolum ut Carlomannum regem in Ecclesiae Romanae dilectione confirmet.

[Col. 0958D] Jam quod te, charissime fili, tantae devotionis tantaeque fidelitatis erga vestrae matris Romanae Ecclesiae pontificium esse videmus, tanquam utero natum monentes rogamus, flagitantes hortamur, ut pro amore apostolorum principum, quasi vestro proprio consulto, nec repraesentaliter, Carolomanno glorioso regi mittatis, consilium dantes ut antiquos honorans amicos, fruens charitate, ad parentum consilium redeat, et de epistolis quas illi ex maritimo itinere remisimus, respondeat, et Romanam Ecclesiam, quae vobis utrisque omnibus decus regale et imperiale intulit, venerando diligat, mittens praesentialiter ipsis anathematizatis Lamberto et Adalberto. Data ut supra.



CCCLXIX. AD MICHAELEM, REGEM BULGARORUM.
[Col. 0959A]

JOANNES VIII MICHAELI regi Bulgarorum.

Si ab his quos excommunicatos habebamus sacramenta quaecunque suscipitis, constat quia idololatriam, non ut catholici essetis, sed ut schismatici efficeremini, deliquisse [pro dereliquisse, HARD.] videmini.



CCCLXX. AD LUITBERTUM ARCHIEPISCOPUM MAGONTINUM. Fragm.---(An. inc.)

Engeltrudem uxorem Bosonis noveris non solum excommunicatione quae a fraterna societate separat, sed et anathemate, quod ab ipso corpore Christi, quod est Ecclesia, recidit, crebro percussam.



CCCLXXI. AD LUDOVICUM IMPERATOREM. Fragm.---(An. inc.)
[Col. 0959B]

Vides, fili charissime, quia quod contra leges accipitur, per leges dissolvi meretur. Item, facientis procul dubio culpam habet, qui quod potest corrigere, negligit emendare. Scriptum quippe est: Non solum qui faciunt, sed etiam qui consentiunt, participes judicantur. Et libat Domino prospera, qui ab afflictis pellit adversa. Et negligere, cum possis deturbare perversos, nihil aliud est quam fovere; nec caret scrupulo consentionis occultae, qui manifesto facinori desinit obviare. Et probat odisse se vitia, qui condemnat errantes; nec relinquit sibi [Col. 0959C] locum deviandi, qui non pepercerit excedenti. Et primus innocentiae gradus est odisse nefanda. Et latum pandit delinquentibus aditum, qui jungit cum pravitate consensum; et nihil prodest alicui non puniri proprio, qui puniendus est alieno peccato.



CCCLXXII. AD EPISCOPOS BRITANNIAE. (Anno incerto.) Quid agendum de monachis ab abbate suo ordinatis.

JOANNES servus servorum Dei, episcopus Romanae urbis, in Christo fratribus universis episcopis citerioris Britanniae salutem in Christo et visitationem.

Quia vice B. Petri apostolorum principis, Domino [Col. 0959D] Deo dignante, omnium Ecclesiarum curam suscepimus, sollicitudinem, quae uniuscujusque fides integra in eodem Domino reservetur, sine qua nullus ei placere valebit, ubique severe observare debemus; ideoque notum sit vobis quoniam charissimus frater noster Arduinus, sanctae Turonensis Ecclesiae archiepiscopus, veniens ad apostolorum limina Romam oratum, interpellavit nos quod jura sui archiepiscopatus, quae ab antiquis temporibus per decreta sanctorum pontificum sanctae Romanae matris Ecclesiae suis praedecessoribus concessa et confirmata fuerunt, a vestro archiepiscopo et suis decessoribus per violentiam et paganorum Nortmannorum contrarietatem sublata videntur; unde apostolica auctoritate vobis sciatis interdictum ne illius ullo modo juri resistatis [Col. 0960A] deinceps, de omnibus quae praedictus archiepiscopus confirmat archiepiscopatui sui pertinere debere, quousque ille vester archiepiscopus, aut aliquis ex vobis cum Arduino archiepiscopo, sive cum suo suffraganeo, vel alio fideli misso ad nostram sanctam matrem Ecclesiam veniat, ut ibi praecognitis causis inter vos et illum, quod aequum comprobabimus diffiniatur ad laudem Dei et Domini nostri Jesu Christi. Quod si aliter quam jubemus contra voluntatem ejus feceritis, cognoscatis vosmetipsos Dei et B. Petri principis apostolorum, per nostrae humilitatis mandatum, auctoritate excommunicatos ab omni ecclesiastico officio.

Quod si vere debitam reverentiam circa praedictum fratrem nostrum observare vobis placuerit, [Col. 0960B] secundum justitiae decretum a sancta Romana Ecclesia statutum, permaneatis cum Dei benedictione in unitate nostrae catholicae communionis. Interea sciant regni vestri homines, maxime nobiliores, nominatim Berengarius, et filius suus Conanus, et Hoel cum fratre suo Guerech, cum caeteris majoribus, ut si contra justitiam inobedientes fuerint huic nostrae jussioni, et contrarii seu rebelles exstiterint praedicto fratri nostro Turonensi episcopo, sint et ipsi excommunicati et nostra benedictione apostolica privati.



CCCLXXIII. AD QUEMDAM.

Administratores secularium dignitatum, qui ad [Col. 0960C] ecclesiarum, ac viduarum tuitionem rapaciumque refraenationem sunt constituti, quotiens ab ecclesiasticis viris conventi fuerint, eorum querimonias attentius audiant; et quod necesse illis fuerit diligenter et cito perficiant; quod si neglexerint vindicare vel corrigere post tertiam admonitionem priventur a communione.



CCCLXXIV. AD ALIUM INCERTUM.

Praesides, cum ad praesidiatum promoti fuerint, litteras accipiant ecclesiasticas, communicatorias; ita tamen ut in quibuscunque locis praesidiatum gesserint, ab episcopis ejusdem loci cura de illis agatur, ut si coeperint contra publicam agere disciplinam, a communione secludant divina.



CCCLXXV. Allocutio pontificis ad episcopos sub finem synodi Tricassinae.
[Col. 0960D]

Vos confratres et coepiscopos meos volo unanimiter mecum in defensione sanctae Romanae Ecclesiae, quam constat esse caput omnium Ecclesiarum, convenire, donec, Deo auxiliante, in sedem beati Petri apostolorum principis revertamur, cum omnium hominum vestrorum armata bellico apparatu manu: et de hoc, non differendo, sed sub omni celeritate et certitudine sponsionis, hic mihi, quaeso, absque ulla dilatione continuo date responsum.



CCCLXXVI. Item allocutio pontificis ad regem.
[Col. 0961A]

Vos, charissime fili Ludovice gloriose rex, precor, in defensionem, liberationem, atque exaltationem sanctae Romanae Ecclesiae, sicut praedecessores vestri fecerunt, et vobis sub attestatione facere mandaverunt, sine procrastinatione et ulla dilatione succurrite; quia ministri Dei estis, vindices in ira in his qui male agunt, et non sine causa gladium portatis: ne forte, quod absit, illa vos aut regnum vestrum culpa contegat, quae quosdam veteres reges inimicis et infidelibus Dei quondam parcentes damnabiliter strinxit. Vel si aliud placet, praesentialiter in isto loco date, per Deum et per beatum Petrum, vos conjuro, sine mora responsum.



CCCLXXVII. Allocutio Joannis papae ad Patres synodi Tricassini II, de Lantberti et Adalberti aliorumque sequacium excommunicatione.
[Col. 0961B]

Charissimi, condolete mihi et sedi apostolicae, quae caput et magistra est omnium Ecclesiarum Dei, quae et vos religioso utero genuit, reges terrae et omnes populi, principes et omnes judices terrae, sacrique confratres et consacerdotes Dei, venerabiles Ecclesiarum Christi antistites, et totius sacrati ordinis viri, et mecum tantas injurias Ecclesiae sancti Petri apostolorum principis, coelestique regni clavigeri, cui ligandi et solvendi data est a Deo potestas, simul flentes requirite, tantasque invasiones atque contumelias civitati Romanae illatas cum ingenti dolore [Col. 0961C] lugete, et mecum, qui curam et sollicitudinem omnium vestrum habeo, et secundum Domini vocem, quoties causa exegerit, conversus vos in omnibus bonis debeo confirmare; ac necessariae consolationis opem conferre, viriliter state, quaerentes simul et judicantes tantae patratores iniquitatis, tantaeque temeritatis praesumptores, ut digna ultione temporaliter puniti, spiritu salvi sint in die Domini nostri Jesu Christi, quoniam eos praedictos Lantbertum et Adalbertum sequacesque eorum, pro quibus tantis sceleribus tantisque perjuriis patefactis, in ecclesia B. Petri apostoli, una cum coepiscopis et confratribus nostris Italicis, excommunicavimus; et quia in his perseveraverunt, Christianae communionis immunes esse decrevimus. Quodque decretum in praedicta [Col. 0961D] beati Petri ecclesia scriptum, ut ingredientes et exeuntes legant et doleant, eosque anathematizatos teneant, posuimus. Et vos, fratres charissimi, ut decrevimus, nostrae communionis alienos tenete, et anathematizatos fautores eorum mecum facientes consternite.



CCCLXXVIII. Responsio episcoporum.

Domine sanctissime et reverendissime Pater Patrum, Joannes, catholicae atque apostolicae Ecclesiae videlicet Romanae primae sedis papa, nos famuli ac discipuli vestrae auctoritatis, Galliarum et Belgicarum episcopi, his quae super vulnera dolorum vestrorum maligni homines ac ministri diaboli addentes, [Col. 0962A] in sanctam matrem nostram ac magistram omnium Ecclesiarum commiserunt, compatimur, et dolori vestro conflentes condolemus, atque judicium vestrae auctoritatis, quod privilegio beati Petri et sedis apostolicae in eos et complices eorum, juxta sacros canones Spiritu Dei conditos, et totius mundi reverentia consecratos, et secundum ejusdem Romanae sedis pontificum decessorum vestrorum decreta pretulistis, voto, voce et unanimitate nostra, atque auctoritate sancti Spiritus, cujus gratia in episcopali ordine sumus consecrati, gladio spiritus, quod est verbum Dei, eos interimentes persequimur. Scilicet quos excommunicastis excommunicatos tenemus, quos ab Ecclesia abjecistis abjicimus, quos anathematizastis anathematizatos esse judicamus, et quos [Col. 0962B] regulariter satisfacientes vestra auctoritas et apostolica sedes receperit, recipiemus. Sed ut in sacra historia de plaga Aegyptiaca digne a Deo illata legimus (Exod. XII), quia non erat domus in qua non jaceret mortuus, et non erat qui alium consolaretur, quoniam in domo sua unusquisque quod lugeret habebat, nos quoque in nostris Ecclesiis lugenda lugemus. Et ideo vestra auctoritate nobis subveniri cum omni mentis humilitate deposcimus, petentes ut promulgetis capitulum vestrae auctoritatis, qualiter nos erga Ecclesiarum nostrarum pervasores agere debeamus, ut, censura apostolicae sedis muniti, robustiores et promptiores deinceps, Domino opem ferente, contra perversos ecclesiasticarum rerum ac facultatum raptores ac vastatores sacrique ministerii [Col. 0962C] episcopalis contemptores nos successoresque nostri persistere concordi sententia valeamus: ut juxta egregii praedicatoris vocem, et vestrae auctoritatis promulgationem, traditi Satanae spiritu salvi fiant in die Domini nostri Jesu Christi.



CCCLXXIX. Excommunicatio adversus pervasores rerum ecclesiasticarum in eadem synodo lata.

De pervasoribus quippe rerum ecclesiasticarum, quos sacri canones, Spiritu Dei conditi, et totius mundi reverentia consecrati, et decreta pontificum sedis apostolicae, sub anathemate usque ad regularem satisfactionem esse debere constituerunt, sed et de raptoribus, quos Apostolus, Christo in [Col. 0962D] se loquente, regnum Dei non possidere testatur (I Cor. VI), et cum hujusmodi omni veraciter Christiano nec cibum sumere praecipit, quandiu in ipso crimine permanent (I Cor. V), per virtutem Christi et judicio Spiritus sancti decernimus ut si ante proximas Kalendas Novembris easdem res quas quique usurpatores injuste pervaserunt, ecclesiis suis regulariter satisfacientes non restituerint, a communione corporis et sanguinis Christi, usque ad restitutionem rerum ecclesiasticarum et satisfactionem, alieni habeantur, et sacri episcopalis ministerii excommunicationis ecclesiasticae contemptores, secundum evangelicam et apostolicam auctoritatem (Matth. XVIII), ab episcopis quorum interest [Col. 0963A] commoniti, si regulariter satisfacientes non resipuerint, anathematis vinculo innodati usque ad satisfactionem permaneant. Et si in ipsa pertinacia permanentes obierint, nemo corpora illorum cum hymnis et psalmis sepeliat, nec memoria illorum ad sacrum altare inter fideles mortuos habeatur, docente apostolo et evangelista Joanne: Est peccatum ad mortem: pro illo non dico ut quis roget (I Joan. V). Peccatum enim ad mortem est perseverantia in peccato usque ad mortem. Et sacri antiquorum Patrum canones de his qui sibi mortem voluntarie inferunt, et qui pro suis sceleribus puniuntur, sancto inspirante Spiritu, decreverunt, ut cum hymnis et psalmis eorum corpora non deferantur ad sepulturam. Quorum decreta sequentes, [Col. 0963B] ea quae praemisimus de pervasoribus et raptoribus rerum et facultatum ecclesiasticarum, si non resipuerint, judicio Spiritus sancti decernimus, sicut beatus decrevit Gregorius, dicens quia tales Christiani non sunt, quosque et ego, et omnes catholici episcopi, imo et universalis Ecclesia anathematizat.



CCCLXXX. Joannis papae iterata excommunicatio adversus Formosum episcopum, Gregorium nomenclatorem, et Georgium magistrum militum.

Auctoritate apostolica parem sententiam iterato damus in Formosum, nuperrime Portuensem episcopum, et Gregorium magistrum militum, anathematis et perpetuae obligationis. Et quia non desinunt [Col. 0963C] inquietare aures regum ac principum, et malis prioribus, juncti cum praedonibus et subversoribus ecclesiarum, nova et recentia mala addere quotidie student, insolubiliter vinculo perpetuo et irrecuperandae spei, sancti Spiritus Dei nostri virtute damnamus, omnemque illis suspicionem obtinendae indulgentiae irreserabiliter excludimus, et omnes qui illis communicaverint adjutoriumve praebuerint, de quocunque ordine, sive episcopali aut laicali, potentes, mediocres ac pauperes, in eorum prolatis maledictionibus involvantur, quorum consortio uti non metuant, et nisi resipuerint, sint anathema maranatha.



CCCLXXXI. Statutum Joannis papae adversus laicos qui, viventibus uxoribus, alias ducunt, et contra episcopos qui de minore ad majorem Ecclesiam ambitus causa demigrant.
[Col. 0963D]

Inter nonnulla necessitatum a sancta synodo reclamatum est quod laicorum quidam, sortitis primo legaliter conjugiis, postposito Dei timore, secundi vel tertii, adhuc uxore vivente, conjugii copulam contrahant. De quibus Otilo quidam intra parochiam Rostagni Arelatensis episcopi, et Eooldus intra Ottramni Viennensis archiepiscopi, talia fecisse multorum fama refertur. Ad augmentum quoque earum transgressionum, quod flebiliter dicimus, additum est quod episcoporum quidam intra septem provincias Galliarum, calcato termino [Col. 0964A] Patrum, spretoque sancitu canonicae auctoritatis, de minori ad majorem ambitus causa demigrant episcopalem cathedram. Quibus canones Spiritus sancti gratia concorditer contradicunt. Nos quoque eorum, quos veneranter imitamur atque complectimur, quorumque statutis consentimus, Ecclesiarumque gubernationem tenemus, fulti virtute interdicimus, et inhaerendo prohibemus, ne quisquam catholicorum taliter audeat amodo et deinceps agere, et si, ut non optamus, hactenus quidquam taliter actum est, digna poenitudine ecclesiastica corrigatur. Denique hac auctoritate apostolica virtute Dei nostri intercedimus ut episcopi ad pristinam sedem sine mora redeant, quia si tardaverint, continuo omni sacerdotali honore [Col. 0964B] spoliabuntur; et laici redeant ad primum conjugium: sin autem, vinculo anathematis innodentur.



CCCLXXXII. AD CLERUM ET POPULUM AUGUSTODUNENSEM. (An. inc.) Privilegium concedit unum ex suis, quem clerus et populus proclamaverit, sibi praeponendi, non obstante contrario regum vel principum delectu.

JOANNES episcopus, servus servorum Dei, omnibus filiis sanctae Eduensis Ecclesiae et per vos successoribus vestris in perpetuum.

Auditum est nostris apostolicis auribus et crebro intimatum frequenter Ecclesiis Galliarum contra decreta canonum in electione suorum episcoporum [Col. 0964C] violentiam inferre. Quod nos, cui Ecclesiarum omnium cura commissa est quamvis indignis, visceraliter condolentes, ab universis Ecclesiis hanc insertam violentiam auctoritate Dei et beati Petri recidere cupientes, praecipue vobis, sanctae videlicet Eduensi Ecclesiae, hujus nostri decreti privilegium scribere sancivimus, reges Francorum primum observatores orantes; in quo decernimus et regulariter ordinamus ut deinceps nemo regum vel principum vel aliqua persona vobis superponere vel ordinare aut successoribus vestris praesumat nisi ex filiis ipsius Ecclesiae secundum scripta canonum, quem clerus elegerit et populus proclamaverit, si in ea dignus reperiri potuerit. Quod si in ea, quod forte accidere non credimus, inventus non fuerit, unanimi eorum consilio [Col. 0964D] tam cleri quam populi de aliis dignissimus expetatur. Vestrum denique honorem, quem de seniore adepti fueritis, de vestris domibus et de vestris canoniis et de communi causa fratrum et de omni proprietate vestra in haeredibus legitimis statuendis et eligendis ex ipsa domo nostra apostolica auctoritate licentiam vobis concedimus ordinandi absque alicujus controversia impedimenti. Si quis vero, magnus vel parvus, contra hoc nostrum decretum et concessivam largitionem in aliquo surgere nostramque apostolicam auctoritatem violare vel infirmare praesumpserit, sciat se anathematis vinculo sanctae Trinitatis invocatione et beati Petri apostoli potestate ac nostra auctoritate aeternaliter [Col. 0965A] cum inimicis Dei et ejus contradictoribus usque ad satisfactionem profligatum ac in perpetuum damnatum. Conservatores autem hujus nostri decreti pax et gaudium et benedictio a largitore omnium bonorum [Col. 0966A] Deo consequantur et vitam aeternam habere mereantur. Scriptum per manus Theodori scriniarii sanctae Romanae Ecclesiae in mense Martii et indictione sexta. Datum . . . . . Bene valete.




ANNO DOMINI DCCCLXXXIV.
MARINUS PAPA I.




[Col. 0965]
NOTITIA HISTORICA
(Apud Mansi, Sacrorum Concil. ampl. Coll.)

[Col. 0965B] Marinus Gallesio oppido oriundus, post triduum ab obitu Joannis VIII Kalen. Februariis unanimi consensu totius cleri, non ex diacono sed episcopo electus est pontifex, anno Domini 882, tempore Caroli III et Basilii imperatoris. Sedit annum unum et dies viginti. Hic dum sanctae Romanae Ecclesiae diaconus cardinalis esset, missus est cum Donato atque Leone Constantinopolim ad insinuandam Photio anathematis sententiam, qua a Nicolao papa perculsus erat. Cum Donato et Stephano tempore Adriani II iterato munere legationis apostolicae sanctus, Constantinopoli Photium deposuit, Ignatium restituit, atque sacrosanctae oecumenicae synodo octavae praesedit. Bulgari eum sibi episcopum dari apud Adrianum II institerunt; sed non impetrarunt. Creatus a Joanne pontifice episcopus, tertiam legationem obiturus, tertio missus est Constantinopolim, ad ruinam illam reparandam, quae per Petrum, Paulum et Eugenium tres sedis apostolicae isthuc pro Photio restituendo ad synodum ablegatos facta [Col. 0965C] erat. Cumque ibidem summa animi constantia coram Basilio imperatore, cuncta quae praedicti tres legati perperam gesserant, irrita reddidisset, triginta diebus, inquit Stephanus in epistola ad Basilium imperatorem, carcere detentus fuit. Hac confessionis gloriosa corona redimitus, ab eodem Joanne VIII ablegatus est ad Athanasium Neapolitanae urbis episcopum et principem, ut si foedus, quod ille cum Saracenis initum habebat, dissolveret, eumdem Athanasium a sententia excommunicationis, quae synodali judicio in eum lata erat, absolveret. Fuisse eumdem sedis apostolicae arcarium indicat Joannes papa epistola 294. Initio pontificatus sui Photium, omniaque ejus acta ad munus episcopale spectantia damnavit, atque acta conciliabuli pseudooctavi plane reprobavit. Qua de causa Basilius imperator graviter offensus, furore gravi incensus, Romam scribens dicebat, Marinum non esse pontificem, eo quod alterius Ecclesiae episcopus jam [Col. 0965D] ante ordinatus fuisset, aliaque multa adversus eumdem papam sanctissimum effutiens, solio pontificio eum dejicere satagebat. Quid autem pro eodem defendendo Stephanus papa successor Marini ad Basilium rescripserit, ex epistola ejusdem Stephani infra patebit. Ea, quae Joannes papa perperam egerat, rescissurus, inter alia Formosum episcopum Portuensem [Col. 0966B] munere apostolatus apud Bulgaros praeclare functum, ac aliarum legationum meritis exornatum, quem Joannes episcopatu deposuerat, et juramento obstrinxerat, se nunquam ad sedem episcopalem rediturum; sed laica communione contentum deinceps quieturum, in urbem et episcopatum revocavit, atque eumdem in pristinum statum restituit. Qua de causa a Joanne depositus, quove modo a Marino restitutus fuerit, non constat: potuit sine dubio eum a juramento injuste exacto absolvisse, et sententiam Joannis papae velut iniquam, privatoque affectu fortasse prolatam, retractasse. Utrum horum factum fuerit, incertum est; ideoque mirum, quod rerum gestarum ignari, ob reassumptum pontificatum Formoso obloquantur. Haec ex diversis epistolis pontificum Baronius. Fulconi Rhemensi archiepiscopo, qui Hincmaro subrogatus erat, post emissam orthodoxae fidei professionem, pallium concessit. Flodoardus in vita Fulconis. Scholam Anglorum Romae existentem rogatu Aelfredi regis a [Col. 0966C] tributo liberam fecit. Matthaeus Westmonasteriensis. Cumque locis omnibus supra allegatis Marinus nominetur, recte Platinam erroris redarguit Onuphrius, quod aliter quam Martinum appellantes similitudine nominis deceptos esse scribat. Hujus temporibus Northmanni Trevirorum, Tungrorum, Ubiorum, aliorumque circumjacentium populorum urbes et oppida incendiis et rapinis devastarunt. Ex actis sanctae Gudilae et annalibus Francorum Baronius. Photius schismaticus hoc tempore Aquileiensi archiepiscopo imperito et schismatico de processione Spiritus sancti respondens, causam dedit; quod sicut jamdiu ante haec tempora Hispaniarum et Galliarum Ecclesiae, ita etiam ad retundendam Photii ejusque sectariorum de processione Spiritus sancti haeresim, Romana Ecclessia additamentum illud, Filioque, ad symbolum Constantinopolitanum posterioribus hisce saeculis adjecerit, et in ecclesia publice decantaverit. Quo tempore et fine, quove auctore et modo id factum [Col. 0966D] fuerit, ex Aetheriano, et concilio Florentino refert Baronius anno 833, numero 34 et sequentibus. Marinus apostolico munere laudabiliter perfunctus migravit ex hac vita XV Kalendas Februarii anno Redemptoris 884, cum in pontificatu annum unum et dies viginti sedisset. Post obitum ejus sedes biduo vacavit.




[Col. 0967]
PRIVILEGIA MARINI PAPAE.



I. PRO MONASTERIO SOLEMNIACENSI (Anno 883.)
[Apud Mansi, Conc. Collect.]
[Col. 0967A]

MARINUS episcopus, servus servorum Dei, dilecto abbati DANIELI ex coenobio sancti Petri Solemniacensis, quod olim a beato viro Eligio constructum, successoribusque tuis ac monachis inibi nobiliter degentibus in perpetuum.

Convenit enim nostro pontificio, ut quantum prae omnibus eminet dignitate, tanto supra universo eniteat serenissima pietate. Postulastis itaque a nobis, ut praefatum coenobium sub defensione ac tuitione beatorum apostolorum Petri et Pauli ac [Col. 0967B] nostra statueremus, sicut factum legimus ab antecessore nostro beato viro papa, postulante nobilissimo Francorum rege Dagoberto, et constructore ipsius loci sanctissimo viro Eligio episcopo Noviomagensi, quatenus quieti ac tuti esse per futura tempora valeatis. Nos vero, vestram sanctitatem agnoscentes, vestraeque religioni assensum praebentes, tanta alacritate laeto animo concedimus, quanto vos Deo propinquiores in sacra conversatione cognoscimus fore. Igitur juxta petitionem vestram, hujusmodi privilegium praesentis auctoritatis nostrae decreto eidem venerabili monasterio vestris futurisque temporibus indulgemus, concedimus, atque confirmamus. Et sicut nobilissimus Francorum rex Dagobertus, et gloriosissimi Augusti, Carolus et filius ejus [Col. 0967C] Ludovicus, et filii et nepotes eorum, Carolus imperator, et ejusdem Caroli filius Ludovicus, necnon et Carlomannus Ludovici filius, qui nunc regnum Francorum feliciter gubernare videtur, ducti divino amore, de villis ac facultatibus seu stipendis propriis, vel quolibet modo ibi a fidelibus viris condonatae res, a vobis quoquomodo acquisitae sunt, sicut in praeceptis praedictorum regum continentur, vel in charta ejusdem monasterii fundatoris insertum est, scilicet Eligii episcopi, omnia illibata et inconvulsa nostrae auctoritatis privilegio confirmamus. Damus etiam licentiam, propter persecutionem infidelium Christianitatem devastantium, munitionem ibi fieri. Constituimus alia auctoritate beati Petri, ut nullus regum, nemo antistitum, vel abbatum, seu [Col. 0967D] quilibet sua praeditus dignitate, de iis quae in praelibatis praeceptis continentur, vel in futuro ab eis, vel a quibuslibet de proprio fuerint his specialibus usibus jure collata, sub cujuslibet causae occasione sive specie, quidquam minuere vel auferre, vel aliis quasi piis causis pro suae avaritiae excusatione praesumat concedere. Sed cuncta, quae usibus monachorum, [Col. 0968A] vel ecclesiae oblata sunt, vel offerri contigerit, perenni tempore absque ulla inquietudine ipsis, quibus concessa sunt, profutura permaneant. Statutum etiam, ut nullus episcoporum, seu comitum, mansionaticum ibi, vel paratas, vel stationes requirere seu exigere praesumat, sed liceat servis Dei sine aliqua inquietudine Deo servire, et hospitalitatis benevolentiam, prout eis libuerit, cunctis fidelibus impendere. Placuit huic paginae inseri, ut obeunte abbate praedicti coenobii, nullus ibi, quacunque subreptionis ambitione, abbatem statuero praesumat, nisi quem ejusdem loci monachi secundum authenticam et regularem institutionem ex seipsis elegerint ordinandum. Si quis autem hanc paginam constitutionis agnoscens contra eam venire tentaverit, [Col. 0968B] sit alienus a sacratissimo corpore Domini Jesu Christi, et nisi praesumpta correxerit, vel male ablata non restituerit, ultionem cum Juda proditore excipiat, et beatum Petrum sentiat hostem. Cunctis autem eidem loco justa servantibus sit pax Domini nostri Jesu Christi, quatenus et hic fructum bonae actionis inveniant. Scriptum per manum Zachariae scriniarii sanctae Romanae Ecclesiae mense Maio, indictione prima. Bene valete. Pridie Idus Junias, per manum Valentini Ecclesiae Portuensis episcopi, regnante in perpetuum Domino Deo nostro. Anno pontificatus domni Marini universalis papae primo, indictione prima.



II. PRO MONASTERIO SAVINIENSI. (Anno 883.)
[Ex Ughelli, Italia sacra t. IV, pag. 657.]
[Col. 0968C]

MARINUS episcopus, servus servorum Dei, dilecto, reverendissimo, et sanctissimo GERARDO sanctae Laudensis Ecclesiae episcopo et praesenti in eadem Ecclesia et monasterio Savinionis in perpetuum.

Te narrante cognovimus munificentia imperatorum, et regum, qui nostris fuerunt temporibus, quique erga eos industria obsequi coenobium Savinionis Ecclesiae tuae concessum, atque praeceptis suis firmatum esse eo videlicet ordine seu tenore quod semper in eodem coenobio regularis institutio disciplinabiliter observaretur, salvo jure concessarum sibi rerum in usus proprios. Tu vero praecavens ne post discessum tuum quilibet successorum tuorum, aut [Col. 0968D] alia saecularis potestas a proprio statu et ordine idem coenobium subvertere possit, res aut familias ibidem subvertendo, vel invadendo, petisti fideliter auctoritate sedis apostolicae, et privilegio ea, quae ad usus monachorum, ac totius ejusdem coenobii utilitatem cunctis possessionibus, ac recordandae memoriae piissimo Ludovico quondam Augusto per [Col. 0969A] praeceptum suum dudum delegata, atque concessa, et postea diligenter provisa aequanimitate sibimetque firmari, et quae deinceps a quibusdam timentibus Deum ibidem collata fuerint, videlicet ab urbe Derthona quidquid de ipsa est abbatiola usque ad ipsum monasterium in eodem comitatu Derthonensi, Januensi, maris littore et Tuscia, necnon vicum Arderatum, et Pasqualini, et casam de Papia cum massario in aurello. Reliquum vero ipsius abbatiolae Laudensis episcopus ad utilitatem suae ecclesiae pro defensione, et excusatione eorumdem monachorum retineret, ac possideret, implorasti scilicet pro omni excubia et expeditione tam palatina quam et hostili. Nos igitur per gratiam, et potestatem, quae nobis a Deo apostolorum meritis collata sicut superius continetur [Col. 0969B] ambabus partibus juxta commune votum, et moderationem aequam, apostolicaque confirmantes auctoritate statuimus auctore Domino Jesu Christo inviolabile amodo sic permanere. Sancimus quoque ut cum praesens ejusdem loci abbas Adalbertus, vel ejus successores ab hac luce divina vocatione subtracti fuerint, non aliunde, sed de ipsa congregatione concorditer substituatur alter, si vero pro ipsa electione, aut fratrum dissensione, vel etiam alia qualibet ipsius loci necessitate Laudensis episcopus utique non alius, vel ejus missi idem monasterium aut cellas, aut curtes ejus vocati in adjutorium venerint non plusquam triginta homines, et caballos quadraginta conducant, quibus ex ipsis monasterii rebus dentur stipendia, et ultra triduum non ibi morentur, [Col. 0970A] nisi cogente charitate, aut necessitate abbas cum fratribus postulaverint, ter siquidem per annum aut abbas, aut ejus inde monachi Laudensem episcopum in sua ecclesia honorifice et visitent, et recipiantur. Praeterea decernimus ut si ejusdem monasterii abbas se aliquando praegravari injuste cognoverit ab eodem episcopo, vel aliis, libere ad nostram sedem apostolicam appellet, atque ad eam confugium faciat, ut sua mereatur obtinere irrefragabiliter jura apostolica sibi clementia roborata. Quae si quis praecognita corrumpere, ipsamque sanctam congregationem perturbare, vel inquietare praetermisso apostolico, seu regulari judicio tentaverit, et hoc nostrum privilegium quoquo modo corrumpere, in virtute sancti Spiritus, ac beatorum [Col. 0970B] apostolorum a communione omnium sit separatus justorum, quoadusque digna satisfactione humiliatus emendare studuerit, quaeque contra ipsum reverendum locum ad periculum sui deliquit. Qui vero custos et observator hujus apostolici nostri privilegii fuerit, benedictionem et gratiam a Domino consequatur. Scriptum per manum Georgii scriniarii sanctae Romanae Ecclesiae, mense Junio, indictione I. Bene valete.

Datum X Kal. Juli per manum Zacchariae episcopi et bibliothecarii, atque missi S. sedis apostolicae, imperante domino nostro piissimo perpetuo Augusto Carolo a Deo coronato magno imperatore anno III, et post consulatum ejus anno III, indict. I.




[Col. 0969]
MARINI PAPAE I EPISTOLA AD MONACHOS J. AEGIDII. (Anno 883.) Praeficit Amelium presbyterum.
(In probat. novae hist. Nemaus. pag. 15, apud D. Bouq. Script. rerum Franc. t. IX.)

[Col. 0969C] MARINUS episcopus, servus servorum Dei, omnibus fidelibus nostris monachis de monasterio quod vocatur Vallis-Flaviana, salutem et apostolicam benedictionem.

Cognitum facimus omnibus vobis quia praesens Amelius religiosus presbyter noster commendatus factus est. Unde et nos pro sua fidelitate concedimus [Col. 0970C] et ipsum vestrum monasterium, cum omnibus suis pertinentiis, ad tenendum, et vos regendum atque gubernandum, salva pensione nobis annua persolvenda. Unde vobis praecipimus ut eum honorifice suscipiatis, et eum ut praelatum cum omni religione habeatis, quia eum ad salvandum et regendum super vos ordinavimus. Bene valete.




ANNO DOMINI DCCCLXXXV.
ADRIANUS III PONTIFEX ROMANUS.




[Col. 0971]
VITA ADRIANI PAPAE III.

[Col. 0971A] Adrianus III, natione Romanus, XIII Kalendas Februarii, anno Redemptoris nostri 884, temporibus Caroli III et Basilii imperatoris creatus est pontifex: sedit annum unum, menses tres, dies decem et novem. Sollicitatus a Basilio imperatore ut cum Photio in rebus fidei et religionis communicaret, non tantum non petitioni ejus acquievit, verum exemplo praedecessoris sui Marini eumdem tanquam laicum acerrime est insectatus. Quo facto imperator gravissime contra eum commotus, hostiles ei litteras contumeliis plenissimas transmisit. Adriano prius hac vita defuncto, quam litteras imperatoris minacissimas accepisset, [Col. 0972A] accepit eas Stephanus, reddiditque ad Basilium eam epistolam quam supra in appendice octavae synodi impressam invenies.

De electione pontificis decrevit, ne in ipso creando imperatoris auctoritas exspectaretur; idque ideo, ut cleri et populi libera sint suffragia. Ejus tempore Cassinense monasterium a Saracenis incensum esse scribit Leo Ostiensis libro I, capite 45. Magno cum luctu universae Ecclesiae mortuus est anno Domini 885: sepultus in basilica sancti Petri. Quanto tempore sedes apostolica post mortem illius pastore destituta fuerit, non satis liquet, etc.




[Col. 0971]
ADRIANI PAPAE III PRIVILEGIUM PRO MONASTERIO PLACENTINO.
(Apud Mansi, sacrorum Concil. ampliss. Collect., tom. XVIII.)

[Col. 0971B] ADRIANUS episcopus, servus servorum Dei, ANGILBERGAE dilectae filiae imperatrici Augustae, et per te tuo venerabili monasterio Placentiae noviter constructo, in perpetuum.

Omnibus quidem justa petentibus apostolica sollicitudine, praecipiente Domino, favere debemus; praecipue tamen devotioni tuae, dulcissima ac spiritalis filia nostra Angilberga, olim imperatrix Augusta, quam merito honore atque reverentia sancta mater nostra Romana Ecclesia, ut dilectissimam et principalem prolem, amplectitur semper et refovet. Quapropter monasterium et xenodochium, quod ad honorem Dominicae resurrectionis et BB. apostolorum, et martyrum Bartholomaei, Sixti et Fabiani, prudenti provisione a fundamentis nuper Placentiae [Col. 0971C] aedificare voluisti, laudabili complectimur desiderio paternoque affectu . . . Apostolica illud auctoritate ratum ac stabilitum perenniter instituentes, et ut ab omni impulsione, atque inquietudine quorumlibet infestantium beatissimi Petri tuitione illaesum semper, et inconcussum, Domino protegente, permaneat; hoc etiam omnimodo providemus, et stabiliter decernimus, ut universa, quae ibidem in rebus mobilibus et immobilibus, intus forisque, in familiis utriusque sexus cunctoque ornatu ecclesiastico, atque omni supellectili semel Domino a vobis distributa sunt, futuris temporibus inconvulsa in eodem sacrato loco persistant, omnium penitus diminutione, vel invasione sopita; in eis etiam familiis, quas ob redemptionem animae vestrae prudenti respectu libertate [Col. 0972B] donastis, vel in reliquum donaveritis, simili modo nos vobis favemus, aspiramus, et apostolicum praebemus assensum, quatenus et illi secura libertate potiti, gratia Dei duce sempiternae suscipiant gaudia vitae. Consecrationem porro abbatissae loci ipsius, ut filia devota petisti, secundum quod in tuo testamento a te prudentissime ex eodem monasterio tuo coaptato continetur, modis omnibus fieri concedimus: scilicet cum ordinanda ibidem fuerit abbatissa, Mediolanensis archiepiscopus, qui eo tempore fuerit, vocatus ab illis personis, quas ex progenie tua ipsi loco praefeceris, quibusque curam potiorem dimiseris, ad eligendam, et consecrandam abbatissam simpliciter ibidem adveniat, et non ultra, quam a te statutum est, in eodem moretur loco, aut amplius [Col. 0972C] exigendo stipendia praeterquam praefixum est, idem monasterium gravet. Similiter quoque, si ortum fuerit discordiae aut cujuscunque dissensionis malum, veniens sedare illud, et formare pacem studeat cum moderamine disciplinae. Si autem qualibet occasione, aut tuae institutionis praevaricatione Mediolanensis archiepiscopus neglexerit hanc habere curam et sollicitudinem, ut praeposuimus; Aquileiensis patriarcha, similiter, ut supra, vocatus, haec omnia fideliter prosequatur. Et si aliquando aut pro praescriptis negotiis, aut pro aliqua temporis necessitate, aut etiam pro malignantium hominum gravedine oportuerit hanc nostram apostolicam sedem appellare, obsecramus et obtestamur omnes successores nostros per merita BB. apostolorum, quatenus ad [Col. 0973A] sublevationem et defensionem loci ipsius operam viriliter usque ad effectum dare, donec omnes ejus sopiantur controversiae, studeant.

Inter haec Ravennate archiepiscopo cum Ticinense, et Placentino, et Regiense, et Mutinense cum Mantuano, et Veronense cum Laudense, et Vercellense, aliisque coepiscopis nobisque sanctam synodum celebrantibus, et tuae voluntati assensum praebentibus, volumus atque instituimus, ut cujuscunque ordinis clericos, qui in eodem sacrato loco missarum solemnia celebrantes deserviunt, et eos qui in ejusdem monasterii capellis ubicunque divina jugiter officia faciunt, liceat praecipue Mediolanensi archiepiscopo, aut patriarchae supradicto promovere, et consecrare, vel alii etiam cuilibet episcopo, quem abbatissa loci [Col. 0973B] illius voluerit rogare. Haec et alia ecclesiastici officii ministeria sint in abbatissae voluntate, ut possit videlicet chrisma, et ecclesiarum suarum consecrationem, a quocunque ei libitum fuerit, omni tempore impetrare: ita tamen, ut si aliquando ad haec forte rogabitur Placentinus episcopus, in praedicto coenobio, et xenodochio rebusque ipsorum nullum se noverit amodo et deinceps jus potestatis habere, neque etiam ad missas celebrandas juxta Patrum instituta, nisi invitatus, adveniat.

Decimas vero universi fundi pertinentis ad ipsum monasterium, quas episcopi qui . . . . . . esto sunt, et in quorum quidem adjacent parochiis, pro Dei amore, vestrorumque bonorum recordatione, devote atque libenter supradicto venerabili loco largiti sunt: volumus, [Col. 0973C] et apostolica corroboramus auctoritate, et absque refragatione, tam ipsorum, quam et successorum eorum, velut ipsa instituisti, sacro xenodochio, et capellis perpetualiter habeantur. Insuper statuimus, et apostolica auctoritate stabilimus, ut juxta quod nostri praedecessores tam Adrianus, quam [Col. 0974A] Joannes et Marinus praesules suis tibi privilegiis concessisse, et roborasse noscuntur, universa, quae olim divae memoriae Ludovicus serenissimus imperator, dominus et vir tuus, per suam magnificentiam augustalibus apicibus tibi dum adviveret contulisse probatur, seu etiam et ea quae ipsa postmodum imperialibus largitionibus, vel etiam quibuslibet justis acquisitionibus, emptionibus, vel commutationibus in proprios, sive jam dicti monasterii tui usus acquisisti, seu in posterum acquisitura es; simulque et ea, quae ad supplementum ejusdem sacrati loci, et tam regum, quam aliorum quorumlibet fidelium donatione, vel liberalitate nunc, vel postmodum addita fuisse comprobantur: eodem tenore et ordine, quo tibi, vel tuo praenominato coenobio advenerunt, illibata [Col. 0974B] et inviolata, atque inconcussa permaneant, et secundum tuae ordinationis statuta persistant. Et si quis, quod non optamus, contra haec statuta in Dei omnipotentis oblata, vel concessa servitium agere tentaverit, vel quippiam horum infringere temerario ausu voluerit, excommunicationi submissus omni ecclesiastico consortio careat, et nisi se continuo a tali nequitia corrigat et resipiscat, S. Petri nostrique apostolatus auctoritate anathematis vinculo innodatus, reus in futuro judicio permaneat, et pro excessu suae tantae transgressionis cum Juda traditore infrunitus, atque rebellis sancti Spiritus sententia, qui semper fictum et mendacem effugit, noverit se habiturum portionem in gehenna ignis aeterni. Scriptum per manum Leonis scrinarii S. R. E. [Col. 0974C] in mense Aprili, indictione tertia. Bene valete. Dat. XV Kal. Maii per manum Gregorii nomenclatoris, missi, et apocrisiarii sanctae sedis apostolicae, imperante domno piissimo Augusto Carolo a Deo coronato magno imperatore, anno ejus quinto, indictione tertia.




[Col. 0973]
ADRIANI PAPAE III EPISTOLA AD SIGIBODUM NARBONENSEM ARCHIEPISCOPUM.
(Apud D. Bouquet., ibid.)


[Col. 0973] Moneat Girbertum Nemausensem episcopum ut nullam inferat molestiam monasterio sancti Aegidii.

[Col. 0973D] ADRIANUS episcopus, servus servorum Dei, reverentissimo et sanctissimo Sigibodo Narbonensi archiepiscopo.

Sanctitati tuae notum esse volumus quia monasterium sancti Aegidii, cum omnibus suis pertinentiis, sub nostra apostolica potestate consistit, una cum Leone religioso abbate et monachis ipsius monasterii: ideo monemus fraternitatem vestram ut Girbertum episcopum Nemausensem moneatis ut nullam forciam, nullamque contrarietatem et nullam oppressionem facere praesumat in ipso monasterio, aut in monachis, vel in familiis ejus, neque suis sequacibus [Col. 0974D] oppressionis eorum materiam relinquere: quia certissime ipsum monasterium, cum omnibus suis rebus, sub ditione et potestate B. Petri apostoli et nostra consistit. Et volumus ut eidem episcopo dicas ut omnia reddere studeat quae ab ipso monasterio per vim abstulit. Et sciatis quia ipsum monasterium in potestate Amelii presbyteri jam concessimus ad protegendum et ad defendendum. Et si ipse Girbertus episcopus acquiescere noluerit nostris et vestris monitis, sciatis illum esse excommunicatum et damnatum inrecuperabiliter. Vos ita agite sicuti nos per vos bene confidimus. Bene valete.




ANNO DOMINI DCCCLXXXIV.
S. BERTARIUS ABBAS CASSINENSIS




[Col. 0975]
NOTITIA HISTORICA IN BERTARIUM.
(Fabric. Bibl. med. et inf. Lat.)

[Col. 0975A] BERTHARIUS sive Bertarius ex regum Francorum stirpe, abbas Cassinensis et a Saracenis obtruncatus martyr anno 883, 22 Octobris; scripsit ex Veteris Codicis fide et teste Leone Ostiensi lib. I, cap. 32, et Petro diacono cap. 12, libros duos Sententiarum Veteris et Novi Testamenti, editos sine nomine auctoris; Basileae, 1530, in-fol.; Parisiis, 1530, in-8o; Coloniae, 1533, in-8o; et Parisiis, 1556 in-12, cum libris Junilii Africani: et in Bibliothecis Patrum in quibus ex Felicis Toletani fide Juliano Toletano tribuuntur; cujus non magis sunt quam Salviani [Col. 0976A] Massill. cum quibus eos anno 1530 edidit Johannes Alexander Brassicanus; vel Ricardi Cluniasensis, ad quem referuntur a Sixto Senensi, lib. IV Bibliothecae sacrae, pag. 371. De caeteris Bertharii scriptis nolo repetere quae jam notata a Petro diacono et in Johannis Baptistae Mari ad eum notis, et apud Caveum; nisi quod versus de vita, obitu, ac miraculis S. Benedicti, etiam editos monere juvat in Actis SS. Benedict. tom. I, pag. 29; Trithemius, cap. 326; et illustr. Benedictin. II, 72, tantummodo sermones ejus elegantes commemorat.




[Col. 0975]
SANCTI BERTARII CARMEN DE SANCTO BENEDICTO.
(Apud Mabill. tom. I, Act. SS. ord. S. Bened., ex Prosperi Martinengii tom. III.)


[Col. 0975B] O Benedicte pater, cunctis celeberrime terris,
   Qui confessorum culmen honoris habes:
Te Deus a puero delegit coelitus, atque
   Instituit sancti Germinis esse patrem.
Tu via, tu ductor, tu pastor, doctor eorum,
   Qui, spretis terris, coelica regna petunt.
Tu, studiis spretis, orbis dominam fugis urbem,
   Et Domini subdis mitia colla jugo.
Tu precibus vasis solidas fragmenta dirempti,
   Obsequiis vestris quod pedagoga tulit.
Aes lapidis jactu confregit lividus hostis,
   Signa dabat mensae quod, Benedicte, tuae.
Sed minime solitam tibi tradere desinit escam,
   Romanus furtum subripiendo pium.
Aptarat Paschae sibi prandia magna sacerdos,
   [Col. 0975C] Sed tibi cum dapibus destinat hunc Dominus.
Tetra nimis volucris se vultibus ingerit almis,
   Et visa quondam concremat in specie.
Sed spinis recubans, stimulis et punctus earum,
   Exsuperas vulnus illico vulneribus.
Frangitur arte crucis vas, virus quo latitabat,
   Cum signat tanti dextera sancta Patris.
Quem puer a sanctis precibus niger eliciebat,
   Virga Patris sistit, ac puer ater abit.
Suscipe, sancte Pater, pueros, quos gloria Romae
   Ad tua transmisit limina mente pia.
Fratribus ipse tibi commissis mons dedit amnem,
   Rupe latex exit cum rogitas Dominum.
Ferrum dum vepres resecat Gothus, insilit undis,
   Sed repetit manicam mox, ubi tinguis aqua.
[Col. 0976B] Assiduam Placidus dum ferret gurgitis undam,
   Obsequiis sanctis hunc tulit unda fluens.
Pergito, Maure celer, Pater illico providus, inquit.
   Jam trahit unda laci praecipitem puerum.
Jussa ferens properat super undas, atque recurrit
   Erepto puero, ceu per humum gradiens.
Promptus ad omne malum dira cum mente sacerdos,
   Toxica quae misit, sustulit ipse prius.
Corruit ecce miser collapsi culmine tecti,
   Corpore confractus tartara saeva petit.
Talia discipulus dum perfert nuncia cursim,
   Concussit sancti intima corda Patris.
Cui pater indixit ob talis gaudia mortis,
   Ut lacrymis culpam defleat ipse suam.
Panem tollit avis, quo virus texerat ille,
   [Col. 0976C] Abdit ubi nullus cernere possit homo.
Tu meritis almis falsorum templa deorum,
   Vertisti in laudem, sancte, decusque Dei.
Perfidus ille draco coelo demersus ab alto,
   In famulum Christi talia dicta dabat.
Quid, moledicte, tibi mecum est? Quid non, Benedicte,
   Quid me persequeris? quid mea jura rapis?
Stat lapis immotus nimio prae pondere fixus,
   Quem residens hostis impius ille premit.
Tollitur at subito Benedicti voce beati,
   Itque procul sessor, postmodo flamma vorax.
Fratribus est falso comburere visa culinam,
   At Pater ut venit, visio falsa fugit.
Attritus puer est murali mole peremptus,
   Suscitat hunc, et opus jussit adire Pater.
[Col. 0977A] Non licitis domibus sumpserunt prandia fratres,
   Absens ipse videt arguit et nimium.
Hospes adest simplex, quem cepit calle viator,
   Mollibus in pratis prandia quo facerent.
Arguit hunc pastor tali pro crimine sanctus,
   Mox veniam culpae expetit ille suae.
Veste venit splendens fraudantis Riggo tyranni,
   Non tua sunt, inquit, quae tua dorsa gerunt
Totila rex veniens prostrato corpore supplex,
   Praescivit vitae commoda cuncta suae.
Bis quinis annis retinebis culmina regni,
   Mors his succedet, moribus esto pius.
Desinit in factis extunc existere saevus,
   Blandior et vixit tempora dicta sibi.
Excole, Roma, tuo vatem de dogmate doctum,
   [Col. 0977B] Qui tua per saeclum moenia salva canit.
Turbinibus multis quassaberis, atque coruscis,
   Hostis nullus erit, qui tua septa ruat.
Non escam carnis, sed nec sacris ordinis unquam,
   Excipias quaestum, clerice, salvus eris.
Haec ubi contempsit, repetit quem liquerat olim,
   Ut vates sanctus dixerat, ille malus.
Omnia quae monachis congessi munere Christi,
   Gentibus arbitrio tradita sunt Domini.
Vix potui precibus Dominum exorare supernum,
   Ut mihi vel fratrum cederet ipse animas.
Post Langobardi venientes tempore noctis,
   Caetera vastantes cuncta tulere simul.
Aeterni regis salvati munere fratres,
   Illo nec laedi de grege quis potuit.
[Col. 0977C] Vas retinet serpens absconsum tramite, fili,
   Admoneo ut solers vergere mox studeas.
Mappula testis adest, retines quam pectore, frater,
   Cur ingressa tuum nequitia est gremium?
Non clam Patre manent, quae voluit mente superba,
   Praebens coenanti luminis officium.
Fratres en hodie nullus est panis in arcis,
   Cras pietate Dei copia panis erit.
Iis sacra coenobii satagunt qui ponere septa,
   Astans per somnum condere monstrat opus.
Redduntur tumulis per eum, quae more sorores
   In famulum Christi noxia verba dabant.
Patria namque puer dum tecta requirit anhele,
   Injussus pergens mortuus est inibi.
[Col. 0977D] Hujus non potuit corpus retinere sepulcrum,
   Sed Domini famulus id sociavit humo.
Ore patens anguis medio stat calle malignus,
   Quem cernens frater ad pia septa redit.
Rusticus adveniens variato corpore lepra,
   Abscessit sospes glorificando Deum.
Aurea dona Patri funduntur coelitus almo,
   Ut poscens habeat, debita quo redigat.
Vas vitreum montis per saxa patentia mersum,
   Illaesum perstat omne tenens oleum.
Post Dominum rogitans dolium complevit olivo,
   Ante quod hoc penitus exstiterat vacuum.
Quo properas, Satana, medicorum more paratus?
   [Col. 0978A] Vado tuis potum fratribus ut tribuam.
Dextera sancta senem mox illo daemone captum
   Salvavit Patris, depulit et Satanam.
Rusticus adveniens constrictus brachia loris,
   Ad primum sancti solvitur intuitum.
Postulat orbatus reddi sibi pignus ademptum,
   Cum rogitat sanctus, vita redit puero.
Sacra soror precibus diffundens coelitus imbrem,
   Invitum secum nocte Patrem retinet.
Post triduum frater gaudens de morte sororis,
   Hanc tumulat proprio protinus in tumulo.
Unica sanctorum retinet nunc arca duorum
   Pignera, [a 1Kb] quos aethrae junxit, humoque Deus.
Sanctorum hic animas ad coeli gaudia cernit
   Angelicis ulnis hoc per inane vehi.
[Col. 0978B] Totus adest orbis collectus solis ab instar,
   Tempore sub noctis visibus, alme, tuis.
Testis adest meriti, Servandus nomine, magni,
   Lucis enim partem cernit et ipse simul.
Regula, sancte Pater, multos tua mittit ad aethram,
   Consocians sanctis hos super astra choris.
Flans Domini famulus animam cum laudibus almis
   Mirifica scala scandit ad astra poli.
Pallia sternuntur divino lumine mixta,
   Qua sacer ascendit ad sacra regna Pater.
Perdita mente manens mulier per devia scandens,
   Hujus salva fuit cum specus introiit.
Plurima signa tibi concessit gratia Christi,
   O Pater insignis, quae modo nemo sciat.
Sed quae noscuntur per mundi climata, quisnam
   [Col. 0978C] Ut tua facta decet, pangere rite queat?
Quaeve micant hodie signorum facta priorum,
   Temporibus nostris gesta tuis meritis.?
Andreas etenim Germano germine cretus,
   Rectis non unquam gressibus ire valens;
Mox ut promeruit tua limina tangere templi,
   Extemplo sospes dante fuit Domino.
Alter serpentem gestans in ventre latentem,
   Obstaclum nullum cui medicina dabat;
Concitus huc scandens pietatis munera poscens,
   Ad tua pervenit limina sancta, Pater.
Evomito colubro postquam tua limina scandit,
   Perstitit incolumis hic pietate Dei.
Corpore contractus genuit quem Cimbrica tellus,
   Erigitur templi, David, in aede tui.
[Col. 0978D] Eia, beate Pater, tanto qui lumine praestas,
Sedibus in superis tanta pietate coruscus,
Esto tuis famulis custos, doctorque per aevum:
Ne lupus insidians, hostis ne pestifer unquam
De grege tollat ovem, proprio quem jure retentas.
Berthariumque tuum famulum me protege, serva,
Ductus amore tuo qui carmina vilia prompsi.
Hoc Deus omnipotens, salvos qui vis fore cunctos,
Qui coelum terramque regis per saecula, Christe,
Des petimus, nec non paradisi gaudia nobis,
Omnibus et veras tribuas sine fine coronas.



APPENDIX AD SCRIPTA S. BERTARII.




[Col. 0979]
VITA S. SCHOLASTICAE VIRGINIS S. BENEDICTI SORORIS. Ex homilia in ejus natali habita, quae Bedae Venerabili vulgo, sed immerito, tribuitur

[Col. 0979A] 1. Quia beatae Scholasticae natalitia colimus, fratres charissimi, libet de ejus vitae meritis aliquid de vita beatissimi Benedicti huic opusculo introducere, ut quantae excellentiae sanctitatis fuerit, silentio non tegatur. Sed primitus omnipotenti Deo preces mittamus, qui omnia in sapientia fecit, ut ipse donare dignetur, quia dignatus est dicere: Qui sitit veniat, et bibat, et de ventre ejus fluent aquae vivae (Joan. VII, 37), ut coepta sic digne prosequamur, ut tantae festivitatis pertineat ad honorem, et vestrae charitati praebeat incrementum.

2. Soror namque ejus Scholastica (ex Greg. M., lib. II Dialog., c. 23) omnipotenti Domino ab ipso infantiae tempore dicata, ad eum semel per annum venire consueverat. Primitus quidem virtutem tanti [Col. 0979B] nominis inquiramus, ut suo decore oratio decurrat. Scholastica enim a Schola derivatur, quae est sapientiae nutrix: ab ipsa virtutum omnium norma concrescit, et tota virtus animae procax fit ad discendum bona et mala, ut recto limite currere possit viam salutis, qualiter peritura mundi despiciat, ne oberrans bonum ducat pro malo, malum pro bono, tenebras pro luce, et lucem pro tenebris, amarum pro dulci, et dulce pro amaro, et discernere possit quae virtus sit spiritus, quae carnis, ne indiscrete cuncta peragens, ibi bonum eligere speret, ubi tota est malitiae norma ut est illud: Qui non fuerit discipulus veritatis, erit magister erroris.

3. Sed videamus quis hujus tantae sororis possit esse germanus per omnia Benedictus non solum nomine, [Col. 0979C] sed opere, non solum in terris, sed etiam in coelis. Ista non in philosophorum schola Scholastica facta, sed Christi, mundi ludibria ab infantia fugiens, coelestem sibi sponsum aptavit: iste vero a pueritiae suae tempore abrupta vitiorum et litterarum mundanarum Romae studia cernens, senili corde eum quem in ingressu mundi posuerat, retraxit pedem. Quam felix Nursiae tellus, tales quae mittit alumnos! Nam Canopica regna aurea mittunt tyrannos: tu Christo proles super aethera dignos. O felicia tantae viscera matris, quae tali germine soboles mundo dedere, id est benedictionis et sapientiae. Vere ista est illa fertilis gleba, quae sumpto semine aliud centesimum, aliud sexagesimum fructum produxit.

4. Sed cur semel in anno sancta soror veniebas? [Col. 0979D] forsitan longitudine itineris a tua tenera planta formidabas? [Col. 0980A] an munus parabas quod ferres? an forsitan tantum et semel in anno fecundabat bonus frater rore verbi coelestis, ut madefacta mentium prata sufficeret ad incrementum salutis? an in mente habebas illud Salomonis, Prohibe pedem tuum de domo proximi tui, ne forte satiatus oderit te? (Prov. XXVII, 6.) Et illud: Mel invenisti, fili mi, comede quod sufficit tibi, ne forte satiatus evomas illud? (Prov. XXV, 16.) Sic sic agant omnes sorores, non densis gressibus fratrum limina frequentent, non carnalia basia requirant, non ineptas resonent fabulas, non munus deferant tantum, quod tela depingit, vel magistra manus adornat: non olfactoriola, non variorum placentas saporum, sed cum Scholastica sacra Benedicti fratris requirite scholam, ut magis cibo coelesti, [Col. 0980B] quam dono terreno satiati, reverti ad propria queatis. Sequitur:

5. Ad quam vir Dei non longe extra januam in possessione monasterii descendebat. Quam sanctus, quam pudicus, quam discretus accessus! ut fragilis sexus non lascesseret, obvius frater occurrit, ne forte labor itineris frangeret mentis devotionem. An illicitum cernebat, ut in tanti limen Coenobii calcari femineo pede debuisset? an forsitan saecularium latratus vitabat, qui bonos monachorum mores canino more devastant, et hoc credant in illis quod suis malis actibus agere non recusant: et si hoc de tanto Patre sperare illicitum esset, de tenerioribus discipulis inflato gutture crisparent cachinnos? Idcirco non in saecularium, sed in propriis possessionibus descendebat [Col. 0980C] Pater almificus. Sequitur:

6. Quadam vero die venit ex more, atque ad eam cum discipulis venerabilis ejus frater descendit. Ex more enim venit, quia ex bona consuetudine mentis appropinquabat, et fide non ficta. Quam sanctus accessus, quam sanctus adventus, quam pius cursus, qui magis amore mentis currebat ad Christum, quam devotione pedum ad fratrem, imo et ad Christum fratrem! Nam et ipse dicit: Si quis fecerit voluntatem Patris mei, qui in coelis est, ipse meus frater, soror et mater est (Matth. XII, 50). Sed quali devotione ista currat, Psalmista dicit: Sicut cervus desiderat ad fontes aquarum, ita desiderat anima mea ad te, Deus (Psal. XL, 2). Sed quare Psalmista metaphorice cervi proposuerit mentionem, ut ita currat anima ad [Col. 0980D] Deum, ut cervus ad fontem, non vacua mysteriis [Col. 0981A] manent. Nunquid solus cervus et non columba, turtur et passer fontem requirunt? Sed aliter cervus, aliter columba, ad fontis amnem recurrunt. Iste cursu pedum, ista aerio volatu descendit: iste insecutus frequenter arte venatorum lassabundus currit ad aquam, haec vero infatigata solita accedit. Quod si mystice pensare volumus, invisibilis anima visibilis animalis habet formam, qua uno cursu fatigationis, hic pergit ad fontem terrenum, haec ad fontem coelestem: iste fatigatus vocibus canum, ista consecuta spiritibus malignis, pro quo ad fontem illum currendum est, qui est fons vivus, puteus domus Jacob, ex quo aquae vena salientis ebullit in vitam aeternam. Certe tanta soror tali fide venit ad fratrem. Nam aliter aeger, aliter sospes ad medicum vadit: iste ut sanus sanum [Col. 0981B] visitet, iste ut languentem sanus procuret. Nam et ad fontem aliter sitiens festinat, aliter crapulatus a vino. Iste ut hausto refocillet mentem, ille ut recto itinere insitiens pergat. Soror vero ista in tanto fratre ambas gratias cernens, sapiente pede infatigata venit: prius, ut sana sanum visitet; sequenter, ut aegram non corpore, sed mente curet documento salutis, quia nec ipsa astra munda sunt in conspectu Dei, et secundum Apostolum, nec infans unius diei. Sequitur:

7. Qui totum diem in Dei laudibus sacrisque colloquiis, ducentes, incumbentibus jam noctis tenebris, simul accepere cibum. Beata talis visio parentum, prae oculis habentes Domini praeceptum: Primum quaerite regnum Dei, et justitiam ejus, et haec omnia [Col. 0981C] adjicientur vobis (Matth. VI, 33). Beata talia fercula, ubi prius ponitur panis angelorum quam hominum: et ubi prius refocillatur mens quam venter. Nam hic reponitur cibus, qui placere possit mensae coelesti: ibi vero esca manet, quam indigeries corporis mittit. Et beatus sermo qui toto diei spatio protelatur laude divina, et qui a primo lucis ortu usque ad occasum, alternatim reciprocantur praedicamina sacrosancta. Sequitur:

8. Cumque adhuc ad mensam considerent, et inter sacra colloquia tardior se hora protraheret, eadem sanctimonialis femina soror ejus eum rogabat, dicens: Quaeso te ne ista nocte me deseras, ut usque mane aliquid de coelestis vitae gaudiis loquamur. Ad mensam sedent, cibum sumunt, uno dente charitatis [Col. 0981D] ruminant panem et colloquia sacra, ut unum esset os, quo terrenum panem frangerent, et coelestem. Nam venter plenus cibo, mens erat adhuc jejuna verbo salutis: idcirco quasi famelica rogat, ut divinis cibariis mentem satiaret perjucundus coelestis usque in lucem, ut qui fuerat luce diei magister, fieret etiam inter tenebras doctor herilis. Sequitur:

9. Cui ille respondit: Quid est quod loqueris, soror? manere extra cellam nullatenus possum. Ecce percontatur frater sororem, magister discipulam, sanctus sanctam, quasi non sciens quid dixerit soror. Sed ista inquisitio magis irascentis est, quam interrogantis, dum bene Pater audisset quod soror rogaverit. Tanquam si diceret: Non bene est hoc quod [Col. 0982A] rogas, ut insolitus extra cellam maneam, quod implere minime possum. O sanctitatis amator, quare germanae denegas quod etiam extraneis praebes? sed hoc religio facit, non causa doloris. Scis Domini praeceptum: Qui diligit patrem aut matrem aut fratrem, vel sororem plus quam me, non est me dignus (Matth. X, 37). Ideoque ad assuetum recurris orationis locum, ubi magis Deo quam sorori solitus es adhaerere. Sed praesumenti voce dicimus: Nunquid non Deus hic est, ubi bona soror sacramenta Dei perquirit, cum ipse dicat: Ubi duo vel tres congregati fuerint in nomine meo, in medio eorum sum? (Matth. XVIII, 20.) Ecce non rogat, ut longo te tempore cernat more parentum, sed unius noctis spatium poscit, quo praebeas colloquia sacra. Quam [Col. 0982B] dure attendis, sancte frater, preces sororis, ob tuae causam sacrae religionis. Illa bene quaerit, ut a te habeat, tu similiter ut redeas: illa fide, tu fide: illa amore Dei, tu pariter ut illa: illa ut cum sorore in praedicatione tempus noctis exsolvas, tu ut cum fratribus solitas Domino referas laudes. Sed quis e duobus melius, sequens sententia monstrat. Tanta vero erat coeli serenitas, ut nulla in aere nubes appareret. Vere nulla nubes esse potuit, ubi erat lux vera, quae illuminat omnem hominem venientem in hunc mundum. Sequitur:

10. Sanctimonialis autem femina cum verba fratris negantis audisset, insertas digitis manus super mensam posuit, et caput in manibus omnipotentem Dominum rogatura declinavit. Dic, virgo beata, cujus [Col. 0982C] te schola docuit, quae contra magistrum sententiam proponis? Nunquid non dicit: Perfectus omnis discipulus erit, si sit sicut magister ejus? (Luc. VI, 40.) Et in Evangelio inquit: Nesciat sinistra tua quid faciat dextera tua (Matth. VI, 3): et tu ambas manus innectis? et illud: Mittite in dexteram navigii rete (Joan. XXI, 6), et tu utroque latere recte immergis? ille a dextris oves collocat, tu etiam in sinistra? Psalmista hinc a dextris ponit dicens: Dixit Dominus Domino meo, Sede a dextris meis (Psal. CIX, 1): nec non dextera Domini fecit virtutem, dextera Domini exaltavit me (Psal. CXVII, 16); et in Cantico: Dextera tua, Domine, glorificata est in virtute (Exod. XV, 6), etc.; et tu ista derogans, non solum manus implectis, sed etiam digitos inseris? Dominus dicit in [Col. 0982D] Evangelio: Tu autem cum oraveris, intra in cubiculum tuum, et clauso ostio ora Patrem tuum (Matth. VI, 6): et tu ad coenam sedens, ante humanos oculos preces lacrymasque fundis? Sed quam laudanda sunt tua facta, o sanctissima feminarum! Quid tu in conclavi facis, quando talia patenti coelo peragis? Nam ideo tibi una est dextra laevaque pars, quia fabricam attendis illius, qui nullam habet sinistram, ut dicit: Vidit Deus cuncta quae fecerat, et erant valde bona (Gen. I). Et in Cantico canticorum: Laeva ejus sub capite meo et dextera illius amplexabitur me (Cant. I). Et in Psalmo: Manus tuae, Domine, fecerunt me, plasmavere me (Psal. CVIII). Et illud in Cantico: Manus meae stillavere myrrham (Cant. V, 5). Hac quippe [Col. 0983A] auctoritate quam pulchrae tuae manus complexae consistunt, super quas caput reclinans, imbrem coelitus lacrymans effudisti. Sed quod caput, Apostolus dicat: Caput mulieris vir, caput viri Deus (Zach. VI, 12). Nam cujus viri nisi illius, unde Propheta dicit: Vir Oriens nomen ejus? (I Cor. XI, 3.) Ecce ille qui pro salute omnium in cruce inclinato capite tradidit spiritum, suo capite nunc tuas declinavit in palmas, ut sui mysterii quod mente quaerebas arcanum, tibi manaret ab astris. Quae tantum insertis digitis egisti miraculum, quid faceres si palmas extendisses ad preces? Cumque levaret de mensa caput, tantae coruscationis et tonitrui virtus, tantaque inundatio pluviae erupit, ut neque venerabilis Benedictus, neque fratres qui cum eo aderant, extra loci limen quo [Col. 0983B] consederant, pedem movere potuissent. Quam nova miracula mundo, quam cunctis laudanda praeconia saeclis! ubi nulla erat umbra nubis, aer intonat clamoribus omnes: et densa tonitrua sonant, ubi nullius erat concussio venti. Nam unus fons oculorum, et mensam rigabat lacrymis, et aether imbribus arva. Stet nunc sancta charitas fixa, stent immobiles pedes fraterni: quod soror poscit, non deneget dilectio fratris: da, volens nolens, pernox sacra colloquia, Pater. Ecce ista praeceptum Domini complet, petit ut accipiat, quaerit ut inveniat, pulsat ut aperiatur ei. Quid petit, ipsa dicat. Ut usque mane aliquid de coelestis vitae gaudiis loquamur. Nam ideo descendisti obvius, ut ista dona proferres: perfice quod coepisti. Nam non initio praemium exstat, sed [Col. 0983C] in fine operum bonorum. Idcirco e superis fudit Dominus imbrem, ut tu non deneges praedicaminum amnem. Vere non poscit munus caducum, sed regni coelestis expetit lucrum. Sequitur:

11. Sanctimonialis autem femina, caput in manibus declinans, lacrymarum fluvios in mensa fuderat, per quos serenitatem aeris ad pluviam traxit: nec paulo tardius post orationem inundatio illa secuta est: sed tanta fuit convenientia orationis et inundationis, ut de mensa caput jam cum tonitru levaret, quatenus unum idemque esset momentum, et levare caput et pluviam deponere. Quam bonus Deus Israel rectis corde, quam piae animae quaerenti illum? Ecce qui scrutator est mentium et corda omnium cernit, qui per Psalmistam dicit: Invocabit me et ego [Col. 0983D] exaudiam eum, cum ipso sum in tribulatione (Psal. XC, 12): ecce non distulit, non multas expedivit preces, sed in ictu oculi et puncto cordis petenti tribuit donum. Nam levato de manibus capite, una fuit convenientia orationis et inundationis. Gaude et laetare, virorum sanctissime, quia ecce tenes quod voluisti, ecce habes quod semper quaesisti: ecce miracula cernis insignia, coelo terraque probata. Vere si non negasses quod expetebas, non fuerant signa humanis oculis nata, quae toto semper mundo [Col. 0984A] lectio sacra sonat. Ecce jam Scholasticae nomen virtutum laude coruscat: ecce illius miraculo plebs sancta congaudet: ecce quam cultasti sarculo coelesti, fructus fert signorum. Sequitur:

12. Tunc vir Dei inter coruscos tonitrus atque ingentis pluviae inundationem, videns se ad monasterium non posse remeare, coepit conqueri contristatus, dicens: Parcat tibi omnipotens Deus, soror, quid est quod fecisti? Quare quaeris, vir Dei, quid soror fecerit? Nunquid non cernis quid ipsa fecerit? Nunquid non vides pluviae guttas? Nunquid non audis concrepantes mugitus aetheris? Nunquid non sentis miracula coruscare, signa fluere, fundamina domus contremiscere, et dicis quid fecisti? Nunquid ipsa hoc fecit, quod magis tua sancta negatio [Col. 0984B] fecit: quia si non negasses, miraculum non eveniret. Hoc Christus gessit pietatis amator. Nam petenti Chananeae mulieri preces audire distulit, ut ejus fidem faceret acutiorem, ut quaerenti catello micas, filii daretur panis. Sed illa ut extranea a finibus tunc venit, jam non extranea a consortio Christi: ista vero a cunabulis Christo dicata, cum Maria gloriosa Virgine audire meruit: Optimam partem elegit (Luc. X, 42). Et quare Pater contristatus dicis: Parcat tibi omnipotens Deus, soror, quid est quod fecisti? O vir Dei, tibi hominum mentes patescunt, tibi aer numismata fundit, tibi arida dolia oleum manant, tibi alta profundi laci ferrum reducunt ab imo, ipsi inferi animam reddunt, et nunc quasi contristatus nesciens dicis, quid fecisti? O Pater beate, [Col. 0984C] si fas est dicere, quantum fuerat justius dicere, Parcat mihi omnipotens Deus, qui tuas bonas non audio preces: quam diceres, Parcat tibi omnipotens Deus, quid est quod fecisti? Hoc est illud Salomonis, Argue sapientem et diliget te (Prov. IX, 8). Sequitur:

13. Cui illa respondit: Ecce te rogavi, et audire me noluisti, rogavi Dominum meum, et audivit me. Subaudiatur: Te quidem rogavi ut fratrem, sed tu ut germanam noluisti audire. Sperabam ut mente haberes viscera matris, partus dolorem, lacteas mammas, cunas nutricis, lavacra obstetricis, fascias temporales, quibus infantia olim nutrivit. Sed tu me noluisti audire, et magis festinabas ad fratres, quos tibi sola charitas Christi facit germanos, quos [Col. 0984D] etiam nescis a quo limite ad tua cunabula hos mundus transmittat. Idcirco rogavi Dominum meum, et audivit me. Tu non attendebas quod unus pater amborum contulit membra, tu non cernebas unam nobis mansionem [a 1Kb] esse [al. fuisse] inter uteri septa: idcirco ad illum patrem cucurri, qui nobis animam dedit, qui terrena tribuit, et coelestia non denegavit. Modo ergo si potes, egredere, et me dimissa, ad monasterium redi. Modo enim praesentis est temporis: modo enim, quando tibi omnipotens Deus itinera [Col. 0985A] clausit: modo, quando aditum eundi denegavit: modo, si potes, me dimissa, ad monasterium redi. Et cur, Pater, fatigaris? Nunquid non hic est monasterium ubi tu es, qui caput es omnium monasteriorum, et doctor omnium monachorum, dum non locus hominem, sed homo sanctificet locum? Sta nunc, Pater sanctissime, invitus, ut alterius diei sol tibi praebeat gressus. Sequitur:

Ipse autem exire extra tectum non valens, qui manere sponte noluit in loco, mansit invitus. Quam multis sanctis viris factus es vir Dei compar, qui inviti fecerunt bonorum facta. Nam Jacob invitus fratrem fugit, qui postea rediit cum multis. Sic Joseph invitus pergit ad sedem, ut doctor fieret populo Dei. Sic Daniel vadit Babylonam ad arcem, ut [Col. 0985B] primus fieret sapientibus cunctis. Sic Saulus invitus factus est Paulus, ut fieret gentium praedicator. Ideoque tua non requiescat charitas, sancte vir, stare invitus, ut Christi tribuas documenta salutis. Sequitur:

14. Sicque factum est, ut noctem totam pervigilem ducerent, atque per sacra spiritalis vitae colloquia sese vicaria relatione satiarent. Ecce nunc nova spiritalia gaudia surgunt, quia negans prius, factus est nunc attributor coelestis: et colloquiis sacris vicaria relatione se satiant, qui prius erant a concordia discordes. Quanta sunt omnipotens tua mirabilia, Deus! Nam omnia proba voluisti, fecisti, et non est qui resistat tuae majestatis potestati. Ideoque laudant te coeli, aer, terra, mare, et cuncta quae in [Col. 0985C] eis sunt: quia semper innovas signa et mirabilia tua, ut te totus orbis agnoscat suum esse Redemptorem. Da jam pius pio Patri Benedicto iter redeundi ad cellam, stringe aerium amnem, tolle pluviae guttas, da serenitatis solem, ut qui laetus accessit, gaudens recedat: ut simul ejus soror valedicens fratri, ad propria revertatur, ut simul gaudentes et exsultantes, tuo de munere ad sua tecta vehantur. Sequitur: Qua de re dixi eum voluisse aliquid, sed minime potuisse: quia si venerabilis viri mentem aspicimus, dubium non est, quod eamdem serenitatem voluerit, in qua descenderat, permanere: sed contra hoc quod voluit, in virtute omnipotentis Dei ex femineo pectore miraculum invenit. Nec mirum quod plus illo femina, quae diu fratrem videre cupiebat, [Col. 0985D] in eodem tempore valuit: quia enim juxta Joannis vocem, Deus charitas est (I Joan. IV, 16): justo valde judicio illa plus potuit, quae plus amavit. Brevi sermone de his disserendum non est. Nam secundum grammaticos, charitas media species est, dum inter bonos et malos charitas esse possit, et inter latrones et pios: ut est illud: Perfecta charitas foras mittit (ibid., 17). Certe si perfecta est ista, quae inter bonos foras mittit timorem: imperfecta nihilominus fore creditur, quae inter malos ac superbos nequitiae concordiam praestat. Sic in passione Domini Pilatus Jesum mittens Herodi, a quo Jesus ad Pilatum iterum remissus, amici facti sunt Herodes et Pilatus in ipsa die: nam antea inimici [Col. 0986A] erant ad invicem. Sed haec est perfecta charitas quae Deus est, qua hic plus una potuit quam alter: de qua dicit Apostolus: Charitas Dei diffusa est in cordibus nostris per Spiritum sanctum, qui datus est nobis (Rom. V, 5). Sequitur:

15. Cumque die altero eadem venerabilis femina ad cellam propriam recessisset, vir Dei ad monasterium rediit: et ecce cum post triduum in cella consistens, elevatis in aera oculis, vidit ejusdem sororis suae animam de ejus corpore egressam, in columbae specie coeli secreta penetrare. Quam felices sunt oculi qui animas possunt contemplari beatas, qui carnali intuitu spiritalia cernere queunt? Ista luminaria non adjacent in fundamine frontis, sed intus renitescunt ad cordis fenestras de quibus dicit: Qui [Col. 0986B] sunt isti qui ut nubes volant, et sicut columbae ad fenestras suas? (Isa. LX, 8.) Ecce jam, Benedicte Pater, ista columba ad tuas jam cordis volat fenestras, ut tuae sororis anima per eas transiens, ad coelestem illam deferat portam: ut illa fieret ductrix animae tantae, quae fuit avis quondam portatrix ad arcam reddita pacis. Quam felix ales talibus mysteriis compta, quae meruit etiam super Dominum Christum Spiritum sanctum ferre! Ista frequens obsequiis instat Regis aeterni, ista assuetis pennis deargentatis auro dorsa refulgens, paradiso nuntia defert. De hac in Cantico Canticorum dicit: Surge, amica mea sponsa, et veni: columba mea in foraminibus petrae, in caverna maceriae (Cant. II, 14). Sequitur:

[Col. 0986C] 16. Qui tantae ejus gloriae congaudens, omnipotenti Deo in hymnis et laudibus gratias egit, ejusque obitum fratribus denuntiavit. Denuntiavit enim sanctus Pater fratribus, quod meruit sacro intuitu cernere secretum: et talibus congaudens votis, omnipotenti Deo gratias egit, quia quam ante triduum rore verbi coelestis perfuderat, ad aetherea regna in columbae specie scandere cernit. Sequitur:

17. Quos etiam protinus misit, ut ejus corpus ad monasterium deferrent, atque in sepulcro quod sibi ipse paraverat, ponerent. Quo facto contigit, ut quorum mens una semper in Domino fuerat, eorum quoque corpora nec sepultura separaret. Ecce, fratres, margarita coelestis a negotiatore dudum empta, aptatur coelestibus ornamentis, jam inter lilia candentia [Col. 0986D] pascens, sequitur Agnum quocunque ierit. Ecce in paradiso Domini ab angelis collocatur, ecce in terris monachorum manibus aptatur in tumulo fratris, ut munus quod una mater contulit, nec coeli janua, nec terrae sepultura separaret: et quibus una fuit semper mens in Christo, una esset corporum arca. Ecce reparata sunt tua damna, paradise. Ecce virgo Dei manu formata, quam de tuo pestifer hostis abstulit loco, jam redit ad culmina coeli, jam recognoscit sui palmam structoris; jam quia victa fuit, victrix calcat hostis colla maligni. Dic, dic, inferni minister, dic, tartaree miles, dic, orcigenum genus omnium venenorum fraude repletum, quid tibi fecit plasma sanctissimum Dei, quid tibi nocuit femina [Col. 0987A] bene formata? Quave causa ultro te consiliarius injecisti, ut manducaret quod tuum non fuit? Dic, pestifer fur, quia non potuisti rapere partem regni Dei, ideo voluisti rapere per serpentem creaturam Dei, imo qualis Dominus, talem famulam mittit. Tu serpens lubricus, ille serpens tortuosus; tu omni dolore plenus, ille omni veneno; tu mortis consilia dans, ille suis organis sibilans, mortis consilia propinat. Nunquid non potuisti in paradiso Dei aliud animal invenire, quod tuis votis concordaret, nisi serpentem? Vere non. Tu callidior angelis sanctis, ille callidior animantibus cunctis; tu bonus in coelo formatus es, sponte malus effectus es; ille bonus in paradiso creatus est, per te reus effectus est. Virgo Dei, plasma Dei, femina Dei bona creata est, per te [Col. 0987B] et serpentem illicita gustando effecta est peccatrix. Quid demens de his tibi profuit? Tu tibi perpetuos ignes cumulasti, ille terram comedet cunctis diebus: tu catenis igneis illigatus; ille omnium ira premitur, calcaneis tunditur, verberibus flagellatur. Vae, vae per omnia vobis. Ecce femina reparata est sanguine Christi, ecce pro amissione terreni paradisi, illa nunc culmina coeli retinet, unde praeceps ruisti. Versum est fel tuum in dulcedinem mellis, fraus maligna tua in reparationem omnium et salutem. Perforata est maxilla gutturis tui, neminem mordens, neminem vorans sine Deo volente. Et si quem voraveris, pietate Dei praefocatus cum sanguine rejicies illum, et de visceribus tuis abstrahet illum Deus.

[Col. 0987C] 18. Gaude jam, virgo Dei, tantis sublimata triumphis; [Col. 0988A] exsulta, Benedicte Pater sanctissime Patrum, doctor dulcissime doctorum: quia, consummatis operibus sanctis, pariter congaudetis super regna coelorum. Intercedite pro vobis commissis, postulate pro nobis afflictis, rogate pro nostris delictis, poscite Christum non solum pro monachis commissis, sed etiam pro vestris ancillis, ut omnis aetas, omnis sexus, omnis Ordo, qui vestris praeceptis colla submittunt, peritura mundi despiciant, gaudia aeterna concupiscant, regna beata appetant, prospera animarum et corporum percipiant. Nulla diabolica fraude molestentur, nullis incursionibus malignorum affligantur, nullisque calamitatibus annihilentur. Euge, Pater beate, fave precantibus, appone aures precibus famulorum tuorum, da veniam poscentibus, [Col. 0988B] da dona quaerentibus, parce peccantibus: quia tu pastor es, nos vero oves, audi tu balatus ovium tuarum, trahe nos post te, ut veniamus ad te, ut illic vera pascua inveniamus, ubi sunt vera gaudia sempiterna. Redde Deo talenta cumulata de nobis, reporta cum usuris credita dona doctrinarum, meque indignum hujus operis praesumptorem, tuis conjunge servulis sacris, ut cum omni grege commisso vitae praemia assequamur, ut tibi dicatur a Deo: Euge, serve bone et fidelis, quia super pauca fuisti fidelis, supra multa te constituam; intra cum his omnibus tibi creditis in gaudium Domini tui, praestante ipso qui digna promittere gaudia dignatus est suis famulis, qui vivit et regnat per cuncta saecula saeculorum. Amen.




[Col. 0987]
QUOMODO PER ANNUM JEJUNANDUM SIT.
(Ex manuscrip. cod. Cassinensi, apud Mabill. tom. I Annal. ord. S. Bened. pag. 704.)

[Col. 0987C] Quatuor tempora, quatuor sunt legitima jejunia in anno, scilicet mensis primi hebdomada prima, feria quarta et sexta et sabbato in duodecim lectiones jejunandum usque ad vesperum. Mensis quarti, id est Junii, hebdomada secunda, feria quarta et sexta et sabbato in duodecim lectiones jejunandum usque ad nonam. Mense Septembrio, id est mensis septimi hebdomada tertia, feria quarta et sexta et sabbato in duodecim lectiones jejunandum usque ad nonam. Mense decimo hebdomada quarta, feria quarta et sexta et sabbato in duodecim lectiones jejunandum est usque ad vesperum. Ista duodecim legitima jejunia per annum excusant pro peccatis centum solidos in auro cocto. Cumque studiose haec duo . . . . . . [Col. 0987D] no pellit . . . liberabit . . . . animam. Extra ea jejunia, quae Prior indixerit pro quacunque tribulatione.


De reliquis jejuniis.

In vigilia sancti Matthaei et Natalis Domini et Epiphania jejunandum usque ad vesperum. In vigilia [Col. 0988C] Ascensionis Domini, Pentecostes, et sancti Joannis Baptistae, et sancti Petri, et sancti Laurentii, et sanctae Mariae; in vigiliis harum festivitatum semper jejunandum est usque ad nonam, et expleta missa reficiant. Si nominatae vigiliarum reliquiae die Dominico occurrerint, non licet jejunare. Octava Natalis Domini, octava Epiphaniae, Purificationis sanctae Mariae, sed et sanctae Scholasticae, sanctorum Faustini et Jovitae sancti Germani, dedicatio sancti Benedicti sursum, et dedicatio Domini Salvatoris et sanctae Mariae deorsum. In istis omnibus festivitatibus non jejunatur usque ad vesperum, nisi si evenerit sanctae Scholasticae, aut sanctorum Faustini et Jovitae, vel sancti Matthiae apostoli in [Col. 0988D] quinquagesima, aut in quadragesima. Quod si evenerit, sic agatur sicut in aliis sacris jejunii diebus. Nam officia ut reliqua omnia de supra scriptis festivitatibus ita agantur, quomodo diximus, sicut et in Dominico die. In sancti vero Gregorii et sancti Benedicti, et Annuntiatione sanctae Mariae duodecim lectiones fiunt, et genua in oratione fratres non [Col. 0989A] flectunt, sed jejunium usque ad vesperum observant; tamen post vesperas refectionem faciunt de cotto et vino. In sancti Stephani et sancti Joannis evangelistae, et in feria secunda, et in feria tertia post Pascha, novem quidem lectiones faciunt; nam missa ita agitur, sicut in die Dominico. In istis omnibus supra scriptis festivitatibus semper ad matutinum Dominus regnavit canitur, et genua non flectuntur, et capitulum et lectio ad seram non leguntur. Nam in aliis omnibus sanctorum novem quidem lectiones faciunt, matutinum et missa ita agitur, sicut in quotidianis diebus, genua flectent, jejunium observent usque ad horam statutam; Miserere mei, Deus, ad vesperas et matutinum et ad primam non cantent: nam caeteris horis cantatur, praeter si in [Col. 0989B] Dominico die venerit, si contigerit, celebratur sicut Dominica. De divisione matutini et nocturni ita agitur. A Kalendis novembris usque in vigiliam Coenae Domini, sicut sanctus Benedictus praedestinavit. Praeterea in vigilia Natalis Domini, et in omnibus sanctorum et Dominicis diebus, quod minime [Col. 0990A] licet dividere. A Natali Domini usque Epiphaniam genua non flectuntur: Miserere mei, Deus, in oratione publica ad nullum officium cantant usque in octavam Natalis Domini. Similiter a Pascha usque octavam Pentecosten; postea vero cantent. De refectorio autem omnia adimpleri debent, sicut sanctus Benedictus dicit, sive aestatis, sive hiemis, sive quadragesimae, omnia secundum tempus suum. Praeter quod consuetudo est, sive sursum, sive deorsum, ut non reficiant ad nonam, usque dum vindemiaverint. Cum autem liberi a vindemia fuerint, statim ad nonam horam reficiunt, et post vesperas gustum manducant, et bibunt iterum, quod in regula non est scriptum. Similiter et quinquagesima post refectionem secundum consuetudinem, [Col. 0990B] antequam lectio legatur, tota hebdomada bibunt, quod nec istud in regula dicitur. Quando autem mandatum faciunt, si Dominus abundantiam vini dederit, semper bibunt; si autem exiguum fuerit, abstinebunt.




ANNO DOMINI DCCCLXXXIV.
HARMOTUS SANGALLENSIS ABBAS




[Col. 0989]
INSCRIPTIONES IN TEMPLO SANCTI OTHMARI.
(Apud Canisium lect. antiq.)


Templum sancti Othmari pingi fecit Harmotus abbas, atque in pariete uno pingebatur Sapientia, cum hoc Patrum elogio.


O generosa parens, cunctis gratissima doctis.
O decus imperii, rectrix dignissima mundi,
Soleque splendidior, fulvo pretiosior auro
Quam praeclara nites toto, Sapientia, mundo.
Aspice quam pulchro decorata est ordine mater
Natarum, clare dives Sapientia fulgens.

In pariete altero septem Sapientes.

Continet hic paries veterum monumenta sophorum,
Claro qui totum docuerunt tramite mundum.
In alia parte turba beatorum Deo assistentium.
Agmina sanctorum laudantia voce serena
Ante thronum Domini sistunt per saecula cuncta.

In pariete super ostium.

Hic Deus est praesens puro poscentibus ore,
Dans miseris veniam, contritis corde medelam.




[Col. 0991]
EPITAPHIUM GRIMALDI AUCTORE HARMOTO
(Hist. litt. de France, tom. V, p. 404.)


Hic manet interius divinae legis amator
Grimaldus humilis templum hoc qui condere jussit.




ANNO DOMINI DCCCLXXXVIII.
SANCTUS REMBERTUS HAMBURGENSIS EPISCOPUS.




[Col. 0991]
VITA SANCTI REMBERTI AUCTORE ANONYMO, EJUS AEQUALI.
(Apud Mabill. Acta SS. ordinis S. Bened.)



PROLOGUS.
[Col. 0991A]

Scripturi Vitam cum omni semper veneratione memorandi Remberti pontificis, et quae officii ejus primitus occasio fuerit, aut quem ad hoc institutorem vel conversationis profectum habuerit, seu qualiter ad hoc electus deinceps vixerit, in quantum haec comperimus, fideliter enarramus.



CAPUT PRIMUM.

Cum imperator Ludovicus Regni Francorum monarchiam teneret, auctori sublimationis suae Deo talem devote vicem reddere curavit, ut ecclesiae Dei in regno ejus constitutae decenti vigore proficerent, servorum quoque et ancillarum Dei status cum honoris incremento latius excresceret. His ejus assiduis meditationibus ex divina inspiratione subintravit etiam memoriam, qualiter serenissimus pater suus Carolus cognomento Magnus, gentem Saxonum eotenus. [Col. 0991B] infidelem ad fidem Christi converterit, usque ad huc ordinatis per ipsam provinciam sufficienti numero episcopis, et sedibus eorum provide distributis, extremum ad plagam aquilonarem ejusdem provinciae partem ad hoc reservaverit, ut ibidem archiepiscopalis constitueretur sedes, unde praedicatio verbi Dei finitimis fieret populis, Sueonum, Danorum ( [a 1Kb] Norveorum, Farriae, Gronlandan, Islandan, Scridwndan), Slavorum, necnon omnium septentrionalium et orientalium nationum quocunque modo nominatarum, qui paganicis adhuc erroribus involvuntur.



CAPUT II.

Sed ad hoc opus constructa est tantum et dedicata Hammaburgensis ecclesia in confinio Danorum et [Col. 0991C] Slavorum, in extremis videlicet partibus Saxonum inter eos qui dicuntur Nordalbingi: et una cum incolis locorum eadem ecclesia jussu ejusdem gloriosi [Col. 0992A] imperatoris Caroli ad gubernandum est presbyteris commissa, donec opportuno tempore, deputatis prius ad locum episcopalibus sufficientiis, archiepiscopum faceret ibidem consecrari. Ipso autem ante hujus effectum voti ex hac vita sublato, piissimus filius ejus jam dictus Ludovicus cum fidelibus suis hanc ejus intentionem retractans, Ansgarium summae sanctitatis virum, ut pater decreverat, privilegii archiepiscopalis et ordine et nomine sublimari, et jam dictae novellae ecclesiae rudibusque adhuc in fide populis rectorem, ac gentibus, ut dictum est, necdum fidelibus erogatorem verbi divini fecerat ordinari. Cujus a pueritia in Dei timore conversationem, vel cum aetatis processu virtutum incrementa, aut quantis indiciis divinitus praemonstratum sit pontificatus et praedicationis ejus officium, et quomodo per sedis apostolicae privilegia ejus sit omnis causa munita, studiumque ejus et profectum in lucrandis [Col. 0992B] Deo animabus, quas vel in fide roborare, vel de paganismo ad Christianitatem producere quotidie satagebat, quisquis scire cupit, legat libellum vitae ejus, et quantae sanctitatis vir ipse fuerit perpendet. Nos nunc de ejus sanctitatis imitatore simul et dignitatis successore Remberto scripturi, qualiter primo ei cognitus sit et consequenter ascitus, hinc jam sequi incipiamus.



CAPUT III.

Cum jam dictae noviter institutae Hammaburgensis ecclesiae termini essent angusti, et ad tantum officium quod episcopo ejus injunctum diximus, sumptus ex illius pertinentiis collecti non sufficerent, ipsosque etiam qui provenire possent reditus, frequens hostilis [Col. 0992C] irruptio diriperet; ne per hoc vir Dei impediretur a praedicationis officio, quod in gestis ejus legatio ad gentes vocari solet, memoratus imperator Ludovicus [Col. 0993A] quamdam in Gallia cellam, Turholt [a 1Kb] vocatam, eidem legationi tradidit perpetuo servituram. Quodam autem tempore domnus pontifex ibidem degens, aspexit quosdam pueros ad ecclesiam cum joco et inanibus festinare discursibus: quorum quidam inter caeteros pene minimus graviter incedens, et pueriles levitates sollicite devitans, orationem cum reverentia et timore peregit, surgensque signo crucis frontem munivit, et quasi maturioris esset aetatis, suam per omnia continentiam exhibuit. Animadvertit ergo vir Dei sacram religiosi pueri infantiam divinae jam servitutis amore flagrasse; accitisque ad se parentibus ejus, et nomen pueri quod Rembertus vocaretur, edidicit, et consensu eorum accepto, tonsuram ei et ecclesiasticum habitum imposuit. Sicque [Col. 0993B] eum ibidem paterna sollicitudine commendans, studiose erudire praecepit: paucisque diebus ibi transactis inde discessit, et suscepti pastoralis officii, suaeque ad gentes legationis instanter operam egit.



CAPUT IV.

Post haec puer jam Deo dilectus magis magisque in gravitate proficiens, et discendis liberalibus disciplinis ardenter instabat, et inter haec orationibus caeterisque bonarum rerum occupationibus assuetus, in paucis annis omni maturitate et scientiae et virtutum perfectus enituit. Et jam tunc juxta Psalmistam concaluit cor ejus intra ipsum, et in meditatione ejus exarsit ignis (Psal. XXXVIII, 4), invenire cupiens quid ei in hac vita consistenti exsequi maxime prodesset. Cui talia meditanti occurrit, juxta quemdam [Col. 0993C] sapientem, primam philosophiae definitionem meditationem esse mortis, idque toto pectore hausit, ut omni vitae suae tempore hanc summam sapientiae consequi mereretur: quatenus tempore mortis suae de neglectu praemeditationis ejus non contristari, sed potius per observationem Scripturae monentis ac dicentis: In omnibus operibus tuis memorare novissima tua, et in aeternum non peccabis (Eccli. VII, 40), quantum humanae conditioni possibile esset, de peccatorum vel cautela vel remissione securus laetificari mereretur.



CAPUT V.

Venerandus igitur praesul, qui eum divino mancipavit servitio, sicut in gestis vitae ejus legitur, quae illi ventura vel ab ipso gerenda erant, pene omnia, [Col. 0993D] vel per somnium, vel per intimam revelationem in mente praenoscere et praeordinare solebat: quae autem ipsa fuerit intima in mente revelatio, scriptores vitae ejus tale quid esse arbitrantur, quale in Actibus apostolorum saepius replicatur (Act. VIII, 10 et 11): Dixit autem Spiritus illi, vel illi discipulo. Unde non est diffidendum, quod vir Dei, non ex eventu, sed divinae admonitionis attractu, quem occultiori sensu, utpote vir spiritalis, in anima percipere solebat; hunc felicem de quo loquimur puerum cum tantae paternitatis affectu divinis asciverit ministeriis: quin potius in tenore conversationis et modo, quo [Col. 0994A] semper deinceps apud illum tractatus et habitus est, verisimile videtur, quod evidenter a Deo illi sit revelatum, quia successor illi in episcopatu futurus fuisset. Nam cum primo in discendis artibus et disciplinis scholaribus districtio magistrorum ei remitteretur, quod usitata locutione egressum de schola dicimus, mox eum domnus episcopus indivisibilem suae legationis comitem esse constituit: venientemque de praefato in quo eum nutriendum commendavit monasteriolo cum gaudio suscepit, consciumque suorum in omnibus permiserat esse gestorum, quibus ipse Deo cum omni pietate, sive occulte, sive manifeste famulabatur.



CAPUT VI.

Denique cum quadam die juxta morem simul assisterent [Col. 0994B] ad orationem, jamque supplicatione finita egredi de ecclesia pararent, quasi secretioris gratiae munus in discipulo pontifex agnoscens, eum his verbis alloquitur: Oportet te, inquit, o fili Remberte, semper illi gratias agere, qui de turbidis saeculi fluctibus ad portum quietis te vocavit: ad quem quia video te indubitanter animum applicasse, fateor amoris tui me affectu flagrare, eamdemque dilectionem finetenus ex mea parte circa te durare non dubites. Cui ille respondens: Indignus sum, inquit, domine, tanta gratia tua: quia tamen hanc in me ostendis clementiam, meritis tuis apud Deum mihi obtineri deposco, ut in futura vita praemiorum tuorum consortium adipiscar. Tunc sanctus episcopus, cujus mentem gratia Dei saepius illustrari [Col. 0994C] diximus, ad praenoscenda quae illi futura essent, his verbis dignissimi Remberti nullum quidem ad praesens dedit responsum: tertia vero die transacta, ipso jam sollicitudine cogitationum fatigato, quare scilicet ad hanc petitionem suam reticuerit episcopus, talem ei reddidit consolationem: Jam, inquit, obtinui a Domino, ut in futuro saeculo, sicut petisti, ab invicem non separemur: ubi ita beatitudinis aeternae participes erimus, ne nostra nos virtute ad hanc pertingere posse praesumamus, quod est reatus superbiae, per quam ceciderunt qui operantur iniquitatem: nec rursum desidia torpentes obliviscamur quod dicitur: In Deo faciemus virtutem (Psal. LIX, 14): sed quotidie studeamus, ut bonum opus, sicut admonet beatus Gregorius, habeatur nobis in [Col. 0994D] voluntate; ac sic consequenter confidamus, quia juxta eumdem doctorem ex adjutorio divino erit in perfectione. Si quem autem movet hanc trium dierum dilationem ad hoc responsum fecisse episcopum; meminerit nos praedixisse, mentem ejus a gratia Dei ad praenoscenda futura saepius illuminari, de quo tamen his ipsis quae subjecta sunt verbis in Vita ejus ita scriptum habetur. Ad omnia ergo quae forte praecipua definire debebat, spatium cogitandi habere voluit, nec quidquam temere disponebat, antequam gratia Dei illustratus, ipse in mente sua sentiret quid melius esset: sicque superna visitatione [Col. 0995A] certificatus in mente, sine cunctatione quae agenda erant, disponebat. Haec de Vita ejus idoneus inseruisse lector intelligat, ut ex hoc testimonio comprobaretur, nihil eum ad petitionem hujus sanctissimi discipuli sui Remberti respondisse, nisi quod in hoc tridui spatio menti ejus Spiritus sanctus infudit, juxta sententiam, quam etiam superius de Actibus apostolorum protulimus.



CAPUT VII.

Accedit etiam ad praesagium virtutum beati viri visio quaedam de ipso revelato procuratori antistitis prima mox nocte adventus ejus Hammaburgum, cum ipse adhuc in prima aetate adolescentiae fuisset. Videbatur enim eidem procuratori conspexisse se, [Col. 0995B] ipsum Rembertum sedisse in fastigio oratorii, signumque ecclesiae unum, quod nos cloccam vocamus, in coelo apparuisse, a quo ligamen lineum, ut assolet, in modum funis demissum usque ad ipsum dependeret Rimbertum, per quod ipse idem signum hilariter traxisse, et sono ejus dulciter delectatus esse videbatur. Cui somnio congruam ex divinis Scripturis interpretationem reperimus (Exod. XXVIII). Praecipitur Mosi a Domino, ut inter alia vestis sacerdotalis mystica indumenta haec etiam fiant: Deorsum, inquit, ad pedes ejusdem tunicae per circuitum quasi mala Punica facies ex hyacintho et purpura et cocco bis tincto, et, ut in sequentibus invenitur, ex bysso retorta, mixtis in medio tintinnabulis. Quare autem hic tintinnabula adjungi [Col. 0995C] praecepta sint, inferius ostenditur: ut audiatur, inquit, sonitus quando ingreditur pontifex sanctuarium in conspectu Domini, et non moriatur. Sacerdos namque ingrediens vel egrediens moritur, si de eo sonitus non audiatur: quia iram contra se occulti Judicis exigit, si sine praedicationis sonitu incedit. Quia igitur futurum erat, ut summo ecclesiae gradu conscenso, vir Domini ornamentis spiritualibus eniteret; ut etiam praedicationis officium insigniter egisse probaretur, recte in fastigio templi, quod significat apicem pontificalem, cum doctrinae suavissimo et coelitus attracto sonitu ad convocandam servitio divino sacram Christi plebem sedisse videbatur. Hoc enim in hujus ostensione visionis personans attractu ejus signum coeleste significare potest, quod in veste [Col. 0995D] pontificis tintinnabula monstrare probantur. Qualiter etiam caetera, quae de Scriptura sacra proposuimus, sacerdotalis habitus ornamenta spiritualiter in sese semper exhibuerit, ad profectum simul et imitationem legentibus exponere judicavimus. Malis utique Punicis utebatur, in quibus multa interius grana uno foris cortice teguntur: quia ipse semper multifariam virtutum operationem uno charitatis munimine undiqueversum tectam gestabat. Haec autem mala Punica ex purpura et hyacintho et cocco bis tincto et bysso retorta erant, quae cuncta illi aptissime conveniunt. Omni enim desiderio semper [Col. 0996A] quaerebat coelestia, quae per hyacinthum significantur; pro Christi nomine usque ad martyrium paratus, quod intelligitur in purpura; amore Dei et proximi flagrans, quod per coccum bis tinctum exprimitur. Et sicut byssus de terra eruta longo exercitio, siccandi, tundendi, purgandi, coquendi, et nendi, gramineum solet perdere, et candidum in se recipere colorem: ita ipse cum magno continentiae labore quasi nativum exsudans humorem, ad decorem dignae Deo puritatis solerti jejuniorum et vigiliarum et orationum et lectionis; patientiae et humilitatis instantia pervenit. Quibus omnibus tintinnabula habuit permista: quia raro aliud ab illo quam praedictarum virtutum suavissimus sonitus audiebatur, qui rursum operum ejus sublimitate [Col. 0996B] audientium mentibus commendabatur, sicut et sequens de illo hujus opusculi textus manifestius ostendet.



CAPUT VIII.

Cum adhuc esset in obsequio decessoris sui domni Ansgarii, apparuit ei presbyter Arnulfus jam diu defunctus, et percontanti de ejus causa in alterius saeculi vita dolenter respondit: Ego, inquiens, dum adhuc in carne essem, negligenter de animae meae agebam salute, gravitatem personae meae competentem non servans, otio saepius vacans, et aliquando etiam in indicto jejunio carnem manducatis, aliaque similiter interdicta in esca et potu frequenter usurpans. Pro talibus commissis indignus fui hactenus [Col. 0996C] ad praesentiam Dei venire: sed si tua, ait, fraternitas pane et sale et aqua contenta, a caeteris victualibus abstinentiam quadraginta diebus pro me facere vellet, crederem me per Dei misericordiam ab hujus repulsionis meae sententia seu poena liberari. Cui cum ipse, ut ei videbatur, ita se facturum esse polliceretur, expergefactus de somno, mox ut episcopum alloqui potuit, visionem ei omnem exposuit: acceptoque ab eo consilio, toto quadraginta dierum spatio nullo alio cibo vel potu est usus, nisi pane tantum et aqua. Eodem tempore tanto dentium dolore vexabatur, ut ipsis sibi panem ad reficiendum commoli sustinere non posset. Quamobrem ipsum panem comminutatim terendo, seu manibus confricando in ipsam aquam commiscebat, et ad [Col. 0996D] levamen dentium quodammodo instar pultis emolliebat. In quo etiam ad augmentum abstinentiae, ea quae in simplici decoctione panis esse possent, plurimum defecerunt, et vis scilicet alimenti, et suavitas ac delectatio saporis. Expletis autem diebus istius abstinentiae, ipse presbyter pro quo haec agebantur, per visum apparuit cuidam feminae, quae multis diebus paralytica jacebat, nomine Helahvih, cui longa quidem infirmitas membra gravavit; sed tamen, ut de quodam beatus Gregorius [a 1Kb] dicit, ipsa infirmitas eadem membra a bono opere non ligavit. Quotidie enim se ad ecclesiam deportari faciens, verbum [Col. 0997A] vitae ibidem delectabatur audire, hymnisque et laudibus, prout potuit, die noctuque vacare. Huic, ut dictum est, per visum apparens presbyter memoratus, famulo Dei Remberto gratias referri petivit de parcimonia pro ejus salvatione exacta, quam et in tantum sibi profecisse mandavit, ut abnegatum sibi prius ad conspectum Dei accessum et aulae coelestis introitum per hanc condonatum constaret. Ipse vero Rembertus inter eos, inquit, ascribetur, de quibus dicitur: Fulgebunt justi, et tanquam scintillae in arundineto discurrent (Sap. III, 7); et de quibus Psalmista ait: Ibunt de virtute in virtutem (Psal. LXXXIII, 8). Istiusmodi visionibus vir Dei nil unquam anima extolli solebat: sed per humilitatis tutissimam semper viam incedens, ita quodammodo [Col. 0997B] quotidie virtutum gradus ascendit, ut saepe dictum semper attendere videretur beatum Gregorium, dicentem: Unusquisque vestrum, fratres, magnus esse studeat, sed tamen magnum se esse quodammodo nesciat: ne dum sibi magnitudinem arroganter attribuit, amittat.



CAPUT IX.

Quandiu ergo fuit in corpore vir Domini Ansgarius, iste servus Dei Rembertus prae cunctis familiarius illi in omnibus adesse solebat, de quo aliquoties nobis in hoc opusculo mentio incidit, et libellus gestorum praefati pontificis ab ipso Remberto alioque condiscipulo ejus editus testatur. In quo videlicet libro ubicunque commemoratio fit cujusdam [Col. 0997C] fidissimi discipuli ejus, quod frequenter ibi lector inveniet, ipsum sciat fuisse Rembertum. Sed quia, ut diximus, ipse cum alio quodam editor eorumdem exstitit gestorum, idcirco veritatem rei, suppresso nomine suo, exprimere voluit, ne de se familiariorem gratiam jactanter proferre videretur. Sic enim et beatus evangelista Joannes in Evangelio suo fecit, ubi suam semper personam maluit indiciis rerum accidentium, quam proprio designare vocabulo. Quatenus autem in hoc devotionis loco cum episcopo familiariter sanctus vir Rembertus perseverarit, ex verbis praefati libelli cognoscitur, quibus de transitu domni episcopi ita commemoratur: Percepta, inquit, Dominici corporis et sanguinis communione, sanctus pontifex Dominum [Col. 0997D] deprecabatur, ut quicunque in eum quoquomodo peccasset, divina hoc ei pietas remitteret. Deinde versiculos istos coepit frequentius repetere: Secundum misericordiam tuam memento mei, tu propter bonitatem tuam, Domine (Psal. XXIV, 7); et: Deus, propitius esto mihi peccatori (Luc. XVIII, 13); et: In manus tuas, Domine, commendo spiritum meum (Psal. XXX, Luc. 23). Cumque haec saepius repeteret, et frequenti anhelitu jam ea frequentare non posset, cuidam fratri praecepit, ut haec vice illius frequentando caneret: sicque oculis in coelum intentis Domini gratiae commendatum spiritum exhalavit. Hic ergo quem vice sua verba orationis pro se frequentare praecepit, Rembertus fuit: cui in loquelae [Col. 0998A] suae defectu voti sui verba commendans episcopus, per eum se compensare credidit, quidquid ipse minus orationum jam moriens peragere posset: quoniam et propter vitae ejus meritum pro se illum exaudiri non dubitavit; et quod ille fecit, non discrevit ab eo quod a se ipso factum fuisset: quia cor unum et anima una, unus spiritus et una fides erat semper in eis.



CAPUT X.

Denique cum infirmitate ipsa, qua de hac vita migravit, consilium quaereretur ab eodem domno Ansgario de successore ejus eligendo, et quidam etiam de Remberto quid ei videretur, inquirerent; respondisse fertur, quod hoc sui non fuerit ministerii [Col. 0998B] decernere, quia forsitan ipse in episcopatu multorum animos offensos haberet, quod emendare magis debuisset, quam per hoc motum ipsum animorum augere, quod ipse talem ad successionem personam denominaret, quae fortassis incommoditate sua gravaret subjectos, et amarae fierent propter hoc contra ipsum querimoniae. De meritis tamen, inquit, Remberti sciatur, quia dignior ipse archiepiscopali, quam ego subdiaconatus officio. Haec de se magnae humilitatis intentione observator ejus, quam et episcopus, tanquam verus observator ejus, quam et ipse olim in profectione habuit monachorum regulae (cap. 7), dicentis: Septimus, inquit, humilitatis gradus est, si non solum omnibus se inferiorem sua lingua pronuntiet monachus, verum etiam intimo [Col. 0998C] cordis credat affectu, humilians se et dicens cum Propheta: Ego autem sum vermis et non homo (Psal. XXI, 7). Solent enim sancti viri cum fortia agunt, de semetipsis vilia sentire, juxta quod de semetipso David coram arca Domini saltando regni sui potentiam despiciens dixit: Ludam et vilior fiam plus quam factus sum, et ero humilis in oculis meis (II Reg. VI, 22); de quo et Apostolus admonet, dicens: Implete gaudium meum, ut idem sapiatis, eamdem charitatem habentes, unanimes idipsum sentientes, nihil per contentionem neque per inanem gloriam, sed in humilitate superiores sibi invicem arbitrantes (Philip. II, 2). Quorum prius, hoc est Prophetae testimonium, beatus vir Ansgarius ita in se custodire solebat, ut de semetipso intus humilia [Col. 0998D] sentiens, honorem exterius non requireret, quasi dicens: Ludam et vilior fiam; nec rursum per hoc quod vilem se exterius praebuit, interius intumesceret, implendo potius quod sequitur: Et ero humilis in oculis meis, id est qualem me exterius despiciens exhibeo, talem me interius attendo. Qua despectus sui intentione implevit etiam quod de Apostolo proposuimus; ut omni contentione et inani gloria carens, per humilitatem sibi alios superiores arbitraretur: unde et superius est scriptum, quod potioris quam ipse esset meriti, beato viro Remberto tantopere dedit testimonium. Sed quanquam ipse humilitatis causa de sese talia dixerit, nostrum tamen non est quemlibet eorum alteri praeponere, [Col. 0999A] sed aequales fuisse meritis credere, quos et unius fidei devotio, et ejusdem officii licet diversis temporibus administratio commendet aequaliter.



CAPUT XI.

Quanquam igitur, sicut nunc diximus, sanctus pontifex non libenter aliis, pro offensa eorum vitanda, de successuro sibi aliquid referre voluisset; ne suam tamen poene in omnibus conscium hac gratia in fine defraudaret, triduo ante obitus sui diem aperuit secretum suum viro Dei Remberto, quod post se deberet ad pontificatus apicem promoveri. Tum ille reniti coepit ad tantum ministerium, nec viribus nec meritis se idoneum esse proclamans. Cui sanctus episcopus Dei dispositionem esse commemorans [Col. 0999B] quod ipsi praedixit, competentes admonitiones adjunxit, quod suam voluntatem ad divinae dispositionis judicium inflectere deberet, juxta illud beati Thomae Domino dicentis: Dominus meus es tu, et ego servus tuus, fiat voluntas tua. Ad haec glorioso Remberto reniti vel contraire constantia defecit, quando episcopum divinitus haec accepisse sciebat. Nec ulla ambiguitas fuit clero vel populo inter plures de electione: sed ipso mox die depositionis domni Ansgarii Rembertum omnes concorditer elegerunt. Cum cujus concordiae pacto, ad gloriosum tunc temporis regem Ludovicum adduxerunt eum viri venerabiles, Thiadricus Mindensis Ecclesiae episcopus, et Adalgarius abbas monasterii novae Corbeiae: susceptusque ab eo honorifice, cum pontificalis baculi [Col. 0999C] juxta morem [a 1Kb] commendatione episcopatus est sortitus dominium. In chartis autem apostolicorum Romanae sedis pontificum, a quibus privilegium archiepiscopale sancitur sedi quam tunc ipse suscepit, etiam hoc continetur [b 1Kb] , ut quia propter novellam ejusdem sedis institutionem, et necdum conversos ad fidem populos suffraganei non habentur episcopi, a quibus decedente uno alter archiepiscopus consecraretur; palatinae interim providentiae succedentium per tempora pontificum consecratio sit commissa, donec numerus suffraganeorum episcoporum canonice eum consecrare debentium ex gentibus suppleatur. Cum hujus ergo ad ordinandum eum tenoris insinuatione venerabilem Rembertum [Col. 1000A] gloriosus rex direxit ad Liudbertum Mongomiensem archiepiscopum, a quo jussu ejus ita est consecratus, ut provide actum sit, quatenus in adjutorium consecrationis, non unius metropolis, sed duarum convenirent suffraganei, Liudhardus videlicet Paderburnensis episcopus, pertinens ad Maguntiam; et praefatus Thiadricus suffraganeus archiepiscopi Coloniensis: quos ita permistim adesse idcirco placuit, ut tam hujus consecrationis actio, quam etiam domni Ansgarii primitus ad sedem ipsam simili modo facta ordinatio, in signum essent futuris temporibus, quod ad nullam nominatim condioecesitatem quorumcunque episcoporum pertineat ad hanc sedem consecrare episcopum, sed tantum, ut diximus, palatinae hoc commissum sit prudentiae, donec consecrantium [Col. 1000B] numerus ex gentibus suppleatur.



CAPUT XII.

Habuit autem hic sanctissimus vir olim hoc votum de se factum, ut post discessum domni Ansgarii monachicum mox et propositum acciperet et habitum. Unde cum consilio consecrantium se pontificum, mox post ordinationem ad monasterium novae Corbeiae properans, vestem quidem illius promissionis ex integro suscepit, conversationis autem illius promissionem ita fecit, ut conversationem [c 1Kb] suam, et stabilitatem morum suorum, et obedientiam secundum regulam sancti Benedicti exhiberet, in quantum labor et occupatio suscepti pontificatus permitterent. Et ut in hujus promissionis effectu veracius [Col. 1000C] assuesceret, aliquem de fratribus ejusdem monasterii sibi praestari rogabat, cum quo, quia ipsi in monasterio esse non licuit, solatium haberet assiduae inde meditationis et usum continendi se juxta moderamen regulare quod promisit. Ad quod ei deputari placuit insignem conversatione virum, gradu diaconum, nomine Adalgarium [d 1Kb] , germanum videlicet et aequivocum abbatis ejusdem monasterii, de quo supra diximus. Hic vir venerabilis in conversationis ejus imitatione simul et successionis dignitate adhuc hodie superest, cum multis aliis attestans, quia sanctus pontifiex, cujus vitam scribimus, nihil ex occasione curae pastoralis de monachica perfectione perdiderit, adeo ut nullus etiam intra [Col. 1001A] ipsa monasteria viventium, instrumenta bonorum operum, quae eorum regula commemorat (cap. 4), aeque ut ipse observaverit. Cujus facta quidem vix a nobis explicari possunt: sed quotidianam ejus cum Deo conversationem, et animum coelo semper intentum, nostrae tenuitas scientiae nequaquam edicere vel saltem perpendere valet. Grave ducebat ullum tempus vacuum absque opere Dei transigere: sed orationi lectio, lectioni semper apud illum successit oratio: et si aliquid accessisset, quod eum ab oratione impedire videretur, semper tamen quae justa sunt agens, sine intermissione sentiendus est orasse, ut beatus docet Augustinus: Illi, inquit, qui in divino versatur officio, omnia gesta ejus dictaque pro oratione reputantur.



CAPUT XIII.
[Col. 1001B]

Vigiliarum usum moderanter agebat: abstinentiae modum ita exercuit, ut semper illi essent quotidiana jejunia, et refectio satietatem fugiens. In quo videlicet hoc attendebat, ut juxta beatum Hieronymum ita corporis frangeret appetitum, ut tamen ad lectiones et psalmodiam atque ad altaris ac pontificatus sui officium vires ei non deficerent. Nihil enim prodest, ut ait idem Hieronymus (epist. 22 ad Eustoch.), biduo triduoque vacuum portare ventrem, si pariter obruatur, si compensetur saturitate jejunium. Illico enim mens repleta torpescit, et irrigata humus spinas libidinum generat. Quod vir Dei, ut diximus, in se cavere volens, moderamen jejunii ita custodivit, [Col. 1001C] ut Dominus in Evangelio Judaeos arguens, quod nec Joannem jejunantem, nec ipsum manducantem et bibentem susciperent, subjecit dicens: Et justificata est sapientia a filiis suis (Matth. XI, 19); ostendens per hoc filios sapientiae intelligere, nec in abstinendo, nec in manducando esse justitiam, sed in aequanimitate tolerandi inopiam, et temperantiam per abundantiam non se corrumpendi, atque opportune sumendi vel non sumendi ea, quorum non usus, sed concupiscentia reprehendenda est.



CAPUT XIV.

Quidquid vero etiam ad usus et sustentationes pauperum beatae memoriae decessor suus institutum habebat, in nullo hoc ipse disjecit: sed omnem [Col. 1001D] curam et diligentiam adhibebat, ut omnia ad id statuta nullum suis temporibus caperent detrimentum, sed potius suo quotidie studio his aliquid adderetur. Erat enim pro indigentium levamine hospitale constitutum in episcopatu ejus, ad quod tanta subsidiorum sufficientia deputata est, ut nusquam copiosius vel sapientius hoc ipsum procuratum esse sciamus. Sed et extra episcopatum, ubicunque fuisset, semper constitutos habebat, qui pecuniam in saccellis ad dandum pauperibus gestarent: ipseque [Col. 1002A] ad hoc ipsum in zona sua marsupio cum nummis semper utebatur, ut si quando dispensator eleemosynae suae in adventu egentis deesset, ipse sine mora haberet quod daret. Inerat enim ei sollicitudo, ne quis talium a se sine levamine abcederet; suisque similia jugiter adhortationem faciens, dicere solebat: Non tardandum est ut cunctis pauperibus succurramus, quia quis sit Christus, vel quando ad nos venit, ignoramus.



CAPUT XV.

Interea juxta admonitionem beati Gregorii, etiam eleemosynam verbi incessanter agens, doctrinae salutaris studio jugiter instabat, recolens quod idem ait doctor (hom. 6): Plus esse ut verbi pabulo victura [Col. 1002B] in perpetuum mens reficiatur, quam venter moriturae carnis pane terreno satietur. Hujus rei gratia excerptum legentibus utile de libris sancti Gregorii fecit, et propria manu conscripsit, epistolasque nonnullas aedificationis plenas ad diversos composuit, quarum una est ad quamdam Dei ancillam in monasterio quod dicitur Herisi [a 1Kb] constitutum, caeterasque sorores ibidem in Dei famulatu consistentes. Haec autem famula Dei, de qua loquimur, neptis erat venerabilis episcopi Liuthardi, cujus supra mentionem fecimus, qui se sancto viro cum omni devotionis affectu ita devinxerat, ut non solum ipse sanctitatis ejus amator existere, verum etiam omnes ad se quoquo modo pertinentes illi commendare studuerit, praecipue istam de qua loquimur ab infantia [Col. 1002C] Deo oblatam, et in virginitate permanentem neptem suam, quae et propria devotione promeruit, ut unicam dilectionis suae filiam vir sanctus eam nominare solitus sit. Quae licet nomen suum vitandae jactantiae causa palam nolit edici, ipsam tamen ad aedificationem sacris virginibus, quamvis tacito nomine ejus ad quam specialiter scripta est, hic ponere decrevimus epistolam ita se habentem [b 1Kb] .

Charissimae filiae caeterisque virginibus et sponsis Christi REMBERTUS, gregis Dei vilis servulus, in Domino salutem

Frater Adalgarius nuper a vobis rediens, dixit mihi graviter vos ferre, quod parvitatis meae litteras raro suscipiatis. Quod modo mihi emendare cupienti, quid scribere debeam, nihil convenientius occurrit, [Col. 1002D] quam ut vos de vestrae sanctitatis commoveam proposito. Si igitur ad sublissimam gloriam vultis pervenire, omni virtute incorruptionem corporis ac spiritus excolere debetis. Interioris enim fotu ac pabulo puritatis, subministrari necesse est etiam exterioris hominis castitatem, eamque jugiter ad perseverantiam perpetuae incorruptionis animari. Illae namque sunt verae atque incorruptae virgines Christi, non quae metuunt, sed quibus non libet fornicari. Quod donum, si per Dei gratiam adeptas vos [Col. 1003A] senseritis, quanto magnae estis, ut sacra monet Scriptura, humiliate vos in omnibus, et coram Deo invenietis gratiam (Eccli. III, 20). Ea enim via pervenire debetis ad Christum Dominum et sponsum vestrum, quia ipse dixit: Discite a me quia mitis sum et humilis corde (Matth. XI, 20). Curandum itaque est, ut omni custodia mens servetur a superbiae tumore. Non enim ante oculos Dei vacuae transvolant cogitationes vestrae. Intus ergo videt Deus quod mentem elevat: et idcirco foris permittit invalescere quod deponat. Hinc quippe per Osee contra Israelitas dicitur: Spiritus fornicationis in medio eorum, et Dominum non cognoverunt (Osee V, 4). Qui ut ostenderet, sicut dicit beatus Gregorius, quod causa libidinis ex culpa prorumpat elationis, mox subdidit [Col. 1003B] dicens: Et respondebit arrogantia Israel in faciem ejus; ac si diceret: Culpa quae per elationem mentis in occulto latuit, per carnis luxuriam in aperto respondebit. Proinde per humilitatis custodiam servanda est munditia castitatis. Si enim spiritus sub Deo premitur, caro illicite super spiritum non levatur. Habet quippe spiritus commissum sibi dominium carnis, si tamen sub Domino recognoscit jura legitimae servitutis. Nam si auctorem suum superbiendo contemnit, jure et a subjecta carne praelium suscipit. Hinc est enim quod longa continentia repente solvitur, hinc quod plerumque et usque ad senium virginitas servata vitiatur. Quia enim negligitur humilitas cordis, rectus judex respicit etiam integritatem corporis. Et quandoque per apertum malum reprobos [Col. 1003C] annuntiat, quos dudum reprobos in occulto tolerabat. Nam qui diu servatum bonum subito perdidit, apud semetipsum intus aliud malum tenuit, ex quo aliud subito erupit: ac per hoc omnipotenti Deo etiam tunc alienus exstitit, quando se ei per munditiam corporis inhaerere monstravit. Haec ergo, filiae, non ideo scribo, quod in vobis quidquam de qualitate superbiae vel vanae gloriae cognoverim: sed quia vos opto in illarum consortio esse, de quibus legitur, quoniam sequuntur Agnum quocunque ierit (Apoc. XIV, 4). Ubi multos cecidisse doleo, vos caute ambulare desidero, optoque ut dicat vobis Dominus et sponsus vester: Tota pulchra es, amica mea, et macula non est in te (Cant. IV, 7). Itaque sequimini hic Agnum in praeceptis suis, ut ipso auxiliante illum [Col. 1003D] sequi valeatis in aeterna vita, cantando canticum, quod nemo potest dicere nisi chorus virgineus. Haec pulchre beatus Augustinus virgines admonendo exposuit (Aug., de sancta Virg. cap. 27). Pergite, inquit, sancti Dei pueri et puellae, mares ac feminae, caelibes et innuptae, pergite perseveranter in finem. Laudate Dominum dulcius, quem cogitastis uberius: sperate felicius, cui servitis instantius: amate ardentius, [Col. 1004A] cui placetis attentius. Lumbis accinctis et lucernis ardentibus exspectate Dominum, quando veniat a nuptiis. Vos afferetis ad Agni nuptias canticum novum, quod cantabitis in citharis vestris, utique tale, quale nemo poterit dicere nisi vos. Sic enim vos vidit in Apocalypsi quidam prae caeteris dilectus Agno, qui discumbere super pectus ejus solitus erat. Ipse vos vidit duodecies duodena millia sanctorum citharoedorum illibatae virginitatis in corpore, inviolatae veritatis in corde. Sequimini Agnum, quia et Agni caro utique virgo. Sequimini eum virginitate cordis et carnis, quocunque ierit. Quid est eum sequi, nisi imitari? de quo beatus Petrus: Christus, inquit, Jesus passus est pro nobis, vobis relinquens exemplum, ut sequamini vestigia ejus [Col. 1004B] (I Petr. II, 22).

Hanc epistolam ideo hic posuimus, ut legentibus appareat, quantum, sicut admonet Apostolus, studium habuerit ejus quae secundum pietatem est doctrinae, et quam potens fuerit in ipsa doctrina etiam alios exhortari.



CAPUT XVI.

Praeterea legationis suae officium, quod ad praedicandum gentibus verbum Dei primitus a decessore suo susceptum est, et postmodum sibi successionis jure quasi haereditarium provenit, impigre exsecutus est, ipse quidem per se quoties occupationes aliae sinerent, eidem legationi insistens; semper autem constitutos habens presbyteros, per quos et verbum Dei gentiles audirent, et solatium captivi Christiani [Col. 1004C] haberent, ad ecclesias inter ipsos paganos constitutas longe ab ecclesia sedis suae, quodque gravissimum erat, marinis discriminibus adeundas. Quae discrimina ipse frequentius et abundantius sustinens, saepe tanquam de se testabatur Apostolus, naufragium pertulit, saepe in proximo erat ut cum eodem dicere posset: Nocte et die in profundo maris fui (II Cor. XI, 25). Sed profecto aderat ei Spiritus sanctus, qui in exterioris hominis corruptione interiorem renovaret de die in diem, et spe futurae beatitudinis omnia praesentis vitae aspera deliniret, et gravia relevaret. Consolabatur enim continua meditatione sermonis apostolici: Quia non sunt condignae passiones hujus temporis ad futuram gloriam quae revelabitur in vobis (Rom. VIII, 18): ac sic quaecunque fierent [Col. 1004D] dura laboranti, mitescere solebant eadem propter Christum sustinenti [a 1Kb] .



CAPUT XVII.

Ad redemptionem captivorum cunctis pene quae habebat expensis, cum multorum adhuc apud paganos detentorum miseriam cernere cogeretur, etiam altaris vasa ad redemptionem eorum impendere non dubitavit [b 1Kb] . In quo dum quibusdam minus sublimiter [Col. 1005A] intelligentibus non recte videretur fecisse, quasi ad alios usus redigeret quae sacris erant deputata mysteriis, et a quodam interrogatus fuisset, quare ita faceret, justa ratione sciscitanti satisfaciens: Non ignoro, inquit, res ecclesiastici officii digne esse tractandas, et sub magna fore obligatione ad hoc opus depositas. Verumtamen plus est apud Deum per haec subveniri captivis Christianis in angustia constitutis, quam esse possit depositum ista custodiendi. Et si necessitas incubuerit duorum bonorum unum eligere et alio carere, oportet assumere quod est melius, et relinquere quod habetur inferius. Unde et ego, ait, cum nullum aliud habeo consilium, non impie ago, si Christianum, qui filius Dei est, cum thesauris ecclesiae redimo: cum et semper invenire possimus, [Col. 1005B] quod ad usum sacri sufficiat ministerii: irrecuperabile autem sit, si Christianus in captivitatis afflictione deficiat.



CAPUT XVIII.

Exempli autem causa unum de hujuscemodi factis commemoramus, in quo non minus in potentia miraculi, quam in opere misericordiae refulsit. Cum venisset quadam vice ad partes Danorum, ubi ecclesiam novellae Christianitati constructam habebat, in loco qui dicitur Sliasvich, vidit multitudinem Christianorum catenatam trahi captivam: inter quas una sanctimonialis, ut eminus illum conspexit, cum genuflexione et crebra capitis inclinatione tam illum venerari, quam ejus misericordiam pro sua redemptione precari videbatur. Et ut eam intelligeret [Col. 1005C] fuisse Christianam, elevata altius voce coepit cantare psalmos. Episcopus autem miseratione commotus, divinitus eam adjuvari cum lacrymis orabat. Ad cujus preces mox disrupta est catena de collo ejus, quae vincta tenebatur. Ne tamen ipsa aufugeret, eam inter manus habentes pagani facile obtinebant. Tum sanctus episcopus anxio de illa motus affectu, tenentibus eam paganis plura diversi generis pretia pro ipsa coepit offerre. Sed illi nullam conditionem suscipere volebant, nisi suum eis daret equum, quo ad propriam sellam uti solebat. Quod ille facere non detrectans, repente disilivit [al., desiluit] de equo, et cum omni quam ipse ad eum habuit paratura pro eadem dedit captiva, redemptamque libertate donavit, et quo vellet abire permisit. Duplex, ut diximus, [Col. 1005D] per hoc factum de se memoriale laudis relinquens, quod et virtute orationis suae catenam fregerit, et simul hoc insigne opus misericordiae demonstraverit.



CAPUT XIX.

Proinde juxta praeceptum Apostoli, quo servum Domini jubet mansuetum esse ad omnes (II Tim. 2, 24), ita vixit, ut suis temporibus nullus, sicut ipse, Mosaicum illud assimilaverit, quo vir mitissimus [Col. 1006A] super omnes homines fuisse describitur (Num. XII, 3). Aliquoties tamen sine ullo ejusdem mansuetudinis detrimento ita inquirendis vel discutiendis causis constans ac fixus in sua sententia mansit, ut a nemine posset in aliud deflecti. Quod autem diximus absque mansuetudinis detrimento hoc fieri, tam veraciter in illo adimpletum est, ut nil unquam iracundiae vel commotionis contradicentibus ostenderit, vel verbis asperis contra eos egerit: sed familiaribus colloquiis et delectabili continentiae gestu, cunctis sit amabiliter exsecutus quidquid intendebat: de ea tamen quae illi inerat inflexibilitate animi, a quodam familiarius interrogatus, quae infra habentur exposuit. Quaecunque, inquit, agere debeo vel omittere, seu de omnibus futuris mihi eventibus, [Col. 1006B] praesagium semper capio ex visionibus Domini ac decessoris mei Ansgarii. Solet enim mihi ipse apparens in qualitate vultus sui ostendere, qualiter me immiscere debeam rebus agendis; et quidquid de illo sentio, nullam ad hoc exsequendum dissimulationem facere possum.



CAPUT XX.

Fertur etiam antiquorum more sanctorum quaedam fecisse miracula, frequenter videlicet dum iret ad Sueoniam, tempestatem maris orationibus suis sedasse, caeci cujusdam oculos illuminasse per confirmationem, quam episcopali more cum chrismate sacro in eodem faciebat. Sed et filium quemdam regis dicitur a daemonio liberasse: cui etiam affirmationi [Col. 1006C] hoc astipulari videtur, quod multis astantibus episcopis clamor ab ore vexati saepius sonabat, Rembertum solum inter eos digne commissum egisse officium, ipsumque sibi esse cruciatui auctor vocis testabatur [a 1Kb] . Sed quia nostris temporibus, ut dicit Psalmista, defecit sanctus, et diminutae sunt veritates a filiis hominum (Psal. XI, 2), nec facile accipitur quemque ex modernis viris talia fecisse, sufficiat nos hactenus comprobasse, quod hic vir Domini sanctitatis apicem conscendit per eas virtutum species, quas in Evangelio Dominus ad beatitudinem properandam proponit: Beati, inquiens, pauperes spiritu (Matth. V, 3), etc., de octonario virtutum catalogo, quo significatur per resurrectionis gratiam spei nostrae implenda perfectio. Nec miracula illi defuerunt [Col. 1006D] spiritualia, quae etiam nunc in Ecclesia a fidelibus fieri testatur beatus Gregorius exponens verba Domini dicentis (hom. 29 in Evang.): Signa autem eos qui crediderint, haec sequentur: in nomine meo daemonia ejicient, linguis loquentur novis, serpentes tollent; et si mortiferum quid biberint, non eis nocebit; super aegros manus imponent, et bene habebunt (Marc. XVI, 17, 18). Sed de his singulis expositionem praefati doctoris percurrere longum est et non necessarium, cum homilia haec continens in promptu habeatur, [Col. 1007A] ad quam nos lectorem mittentes coeptum opus de vita domni Remberti consummare debemus.



CAPUT XXI.

Cui, cum jam senio gravari coepisset, etiam continuus pedum dolor ad molestiam ei accessit: unde apud gloriosum primo regem Ludowicum, quo commendante episcopatum accepit, et postea apud filios ejus Ludowicum et Karolum hoc obtinuit, ut insignis vir Adalgarius, monachus videlicet de monasterio novae Corbeiae, ut supra retulimus, illi praestitus, ita in adjutorium illi confirmaretur, quatenus dum sese quaelibet infirmitas praepediret, in ipso haberet solatium circandi episcopatum, placita adeundi, et quando exigeretur, in expeditionem, vel ad palatium cum comitatu suo proficiscendi. Nec [a 1Kb] [Col. 1007B] multo post, electionem succedendi sibi in ipso confirmari, et per manus acceptionem hominem regis illum fieri, et inter consiliarios ejus collocari obtinuit, assentientibus abbate et fratribus monasterii ejus, ac sancta synodo haec omnia roborante. Post haec etiam, velut expeditior a negotiis saecularibus, omni instantia quotidie ampliare satagebat quidquid boni prius exercuit. Nec diu postea in hac vita duravit, cujus transitus ad Dominum subjuncto ordine factus esse perhibetur.



CAPUT XXII.

Anno pene integro ante obitus sui diem, quibusdam fidelibus suis secretius intimavit, multa sibi ostensa fuisse signa, quibus praesciret se in hac vita non diu mansurum, et quod eos quibus haec loquebatur, in hac [Col. 1007C] vita ultra non esset visurus. Quaedam, inquit, hujus rei praesagia mihi venerunt, quae mihi non licet aliis indicare: visionem tamen hac nocte mihi ostensam vobis refero, qua evidentissime discessum meum praefiguratum esse intelligo. Videbatur enim mihi, quod in ecclesia quadam, muro firmissimo per medium intersepta, ego ex una parte muri fuissem, ex altera vero teneretur dominus et decessor meus Ansgarius: conspexique innumerabilem turbam utriusque sexus, more quaerentium aliquid, hac illacque converti, nec quidquam ex eo quod quaerebant potuisse inveniri. Quibus dominus Ansgarius: Quid, inquit, quaeritis? At illi se annulum meum quaesisse respondentes, audierunt rursum ab episcopo, [Col. 1007D] ut cessarent eum quaerere, quando ipse secum esset illum habiturus. Haec dum quibusdam, ut diximus, narraret domnus Rembertus, ex hoc multisque aliis indiciis asseruit se esse certificatum, quod eodem anno de hac vita foret exiturus. Et ut memoria ejus audientium animis per verba quae [Col. 1008A] recedens diceret, arctius imprimeretur, hoc quod etiam ab eis amari noverat, admonitiones eis salutares fecit, non mediocriter verbis ejus in gratiam aedificationis profluentibus. Post haec valedicens illis discessit ab eis, nec ulterius, ut ipse praedixit, eum viderunt. Qualiter autem somnium hoc, quod modo protulimus, evidenti effectu in obitu ac dispositione ejus, ut ipse intellexerat, completum sit, congrue eo loco enarrabimus, quo commemorandum erit, qualiter anima ejus ad coelos sublevata sit, et quomodo corpus ejus sepulturae traditum habeatur.



CAPUT XXIII.

Duodecim igitur diebus ante transitum suum perveniens ad ecclesiam Bremensem, ipso mox die infirmitate correptus est. Cumque per omnes horas infirmitas [Col. 1008B] graviter cresceret, ipse semper psalmodiis et lectionibus sacris intentus, sese ad futurum de hac vita transitum sollicite praeparabat. Et quanquam languoris immanitas corporeis viribus defectum ingereret, animo tamen semper invictus apostolicam praetendebat fortitudinem, de qua dicit: Quando enim infirmor, tunc potens sum (II Cor. XII, 10). Septimo ante obitum die ministerium sacrae unctionis cum oleo sancto ei fieri coepit, et una cum communione corporis et sanguinis Domini usque in diem animae exeuntis de corpore hoc salutare remedium omni die [b 1Kb] percepit. Et cum jam migraturus esset de mundo, convocatis presbyteris et universis fratribus, veniam petivit de omnibus quaecunque fortassis in aliquem illorum peccasset. Et cum ipse vicissim reconciliationem [Col. 1008C] fecisset omnibus Christianis, a quocunque in eum aliquid commissum fuisset, veniamque eis a Domino poposcisset; percepto corpore et sanguine Domini sacram animam [c 1Kb] emisit. Tum vero incredibilis gemitus omnium subsecutus est, maxime pauperum, has inter fletus voces emittentium: Vae nobis, Pater sancte, quomodo jam post te vivemus, tuis eleemosynis in victu et vestitu hactenus sustentati? a quo deinceps haec merebimur? Sed tibi, inquiunt, Christe, supplicamus, ut anima servi tui sentiat te nunc memorem dictorum tuorum, quibus promittere dignatus es a te esse remunerandum, quicunque uni ex minimis tuis aliquid solatii in nomine tuo fecisset.



CAPUT XXIV.
[Col. 1008D]

Ipse autem vir Dei, cum adhuc viveret, humilitatis intuitu, praecepit ne in ecclesia sepeliretur: quod praeceptum transgredi non audentes fratres ecclesiae illius, sepelierunt eum foris basilicam prope tumbam [d 1Kb] sancti Villehadi, extra murum ecclesiae orientalem: [Col. 1009A] ipsumque sepulcrum postea super exstructo, et in honorem sancti Michaelis sanctorumque martyrum Stephani atque Viti dedicato oratoriolo, adornavit vir Adalgarius, de quo supra diximus, qui et sancto viro successit in pontificatum. Sicque completa est visio supra memorata, de sua et domni Ansgarii in una ecclesia detentione, sed muri medii interpositione ipsis ab invicem sejunctis. Est enim praefatum oratoriolum contiguum antiquae ecclesiae, muro tantum ejus orientali ex uno in aliud aditum intercludente; et in ipso, ut diximus, novo oratoriolo domnus Rembertus sepultus est: in antiqua vero ecclesia domnus Ansgarius requiescit. Et hoc est quod ipse in visione ipsa dixisse videbatur, quod annulum domni Remberti secum habiturus esset, ipso [Col. 1009B] videlicet domno Remberto per fidem et operationem bonam perfecto, non longe post cum ipso conjungi debente, tam in vicinitate sepulcri, quam beatae requiei perceptione, sicut olim ipse divino Spiritu revelante praedixit. Per annulum quippe fides significatur, qua nobis imago Dei exprimitur: et quia ipso manus ornari solent, quibus operatio designatur; recte per hoc ostenditur, ornamento fidei bonum opus semper inesse debere. Quod quia domnus Rembertus in sua conversatione commistis sibi semper exhibuit, recte in praesagio mortis ejus [Col. 1010A] multitudo plebis annulum ejus quaesisse ostensa est: per quod significatum est, tempore mortis ejus eos qui illi fuere commissi, anxie desiderare, ut adhuc exemplis in illo perspectis perfrui mererentur. Sed hoc jam fieri non posse tempus expetebat requiei ejus, quam episcopus Ansgarius plebem a quaerendo annulo compescens significavit, dum eum diceret secum esse habendum.



CAPUT XXV.

Suspensa est etiam super sepulcrum ejus lampas lignea, ut lumen continuum in ea ibidem haberetur: subtus ipsam vero in superficie sepulcri velamen jacebat expansum, in quo fertur praeclarum contigisse miraculum; quod in quantum ex relatione [Col. 1010B] narrantium, vel memoria vel intellectu retinemus, ita gestum esse constat. Contigit quadam nocte conflagrasse eamdem lampadem, ac primo crebros carbones decidisse ex illa super velum memoratum, atque illico subsequi etiam casum totius lampadis, ipsamque supra idem velum totam comburi, absque ulla laesione ipsius veli. Quod nulli dubium esse debet ad declaranda merita servi sui Christum fecisse, qui cum Patre et Spiritu sancto vivit et regnat in aeternum.




[Col. 1009]
VITA SANCTI ANSCHARII ARCHIEPISCOPI HAMBURGENSIS AUCTORE SANCTO REMBERTO.

(Vide Patrologiae tom. CXVIII, col. 959.)




ANNO DOMINI DCCCLXXXVIII.
AIMOINUS MONACHUS SANGERMANENSIS.




[Col. 1009]
NOTITIA HISTORICA IN AIMOINUM
(Fabric., Biblioth. med. et inf. Lat.)

[Col. 1009C] AIMOINUS, sive AYMOINUS, notarius et monachus S. Germani de Pratis in suburbio Parisiensi, qui subscripsit diplomati dato an. C. 872, regni Caroli (Calvi) 32. Ejus libri II ad Bernonem abbatem, de Inventione et Translatione corporis B. Vincentii, Levitae et martyris, ex Valentia Hispaniae an. 864 ad monasterium Castrum dioecesis Albingensis in Gallia, versibus scripti hexametris, una cum Epistola ad Theotgerum monachum et carmine versuum 60 heroicorum de eadem translatione exstant, cum Breulii Aimoino Historiae Francicae scriptore, Parisiis 1603, in-fol. in Boscii Bibliotheca Floriacensi, Lugduni 1605, in-8o; et in Actis Sanctorum Januarii, [Col. 1010C] tom. II, pag. 405; necnon in Mabillonii Actis Sanctorum Ord. S. Benedicti, sec. IV, part. 1, p. 652. Liber de S. Germani, episcopi Parisiensis, Miraculis ab an. 846 ad an. 874, scriptus an. 892; in Jacobi Mosandri Appendice ad Surium 25 Julii; in Actis Sanctorum 6 Maii, pag. 801, et in Mabillonii Actis Sanctorum Ord. Benedicti, sec. III, part. II, p. 104. De Translatione S. S. Martyrum Georgii, Monachi, Aurelii et Nataliae, liber, et libri II de eorum Miraculis, apud eumdem Mabillonium, sec. IV, tom. II, pag. 45. Sunt etiam qui huic Aimoino tribuunt libros Miraculorum B. Mauri et Historiam inventionis corporum Placidi abbatis et sociorum ejus.




[Col. 1011]
HISTORIA TRANSLATIONIS SANCTI VINCENTII LEVITAE ET MARTYRIS, EX HISPANIA IN CASTRENSE GALLIAE MONASTERIUM. Duobus libris prosaicis scripta ab AIMOINO monacho S. Germani  Pratis, duobus item metricis.
(Apud Mabill. Act. SS. ord. S. Bened.





MABILLONII OBSERVATIONES PRAEVIAE.

[Col. 1011A] 1. Libellos Aimoini duos de Miraculis S. Germani Parisiorum antistitis exhibui in saeculi tertii tomo II (Vid. infra, col. 1027): nunc totidem libros de Translatione S. Vincentii ab eodem, soluta oratione scriptos cum aliis duobus metricis exhibere juvat. Fuit is monachus coenobii S. Germani a Pratis apud Parisios sub Gozlino abbate, qui ab anno circiter 850 eidem loco praeesse coepit, atque Aimoino ut miracula S. Germani perscriberet, mandavit. Hos vero libros Aimoinus scripsit ex relatione Audaldi monachi, istius translationis adjutoris, cujus ab ore quae dicuntur, accepit, ex lib. I, cap. 2. Editi sunt quatuor isti libri a Jacobo Brolio Pratensi monacho in Supplemento Antiquitatum Parisiensium. Porro Aimoinus auditorem habuit Abbonem ejusdem loci monachum, qui de obsidione Parisiaca libros duos versibus cecinit, praemisso carmine dactylico ad Aimoinum praeceptorem. Ex quo intelligitur, Aimoinum anno 888, quo Abbo scribebat, superstitem fuisse. Ejus obitus signatur [Col. 1011B] in pervetusto Necrologio Pratensi his verbis: V Id. Junii depositio domini Heimonis sacerdotis. Diversus est is ab Aimoino Francicae historiae scriptore, qui fuit monachus Floriacensis sub Abone abbate.

2. Primus duos priores libros de Translatione S. Vincentii Bernoni Castrensi abbati (abb de Castres) ejusque fratribus nuncupavit. Istud monasterium anno Domini 647 Robertus, Anselinus et Daniel, tres viri pii et nobiles construxerunt in pago Albigensi, juxta fluvium Agouti sub regula S. Benedicti, adjuvante Faustino strenuo ac praedivite milite, qui monachus factus ecclesiam S. Benedicti a fundamentis magno sumptu aedificavit, et post mortem Roberti secundus monasterii abbas evasit, ut legitur in ejusdem monasterii Chronico, quod typis vulgatum est in Spicilegii tomo VII. Eidem loco praefuit anno 870 Berno abbas undecimus, cui sequentes libros inscribit Aimoinus. Monasterium in ecclesiam [Col. 1012A] cathedralem erectum est ab Joanne XXII, modo a saecularibus canonicis occupatum.

3. Obiter observo, Guarnerium Resbacensem abbatem, qui in vulgatis indicibus omissus est, scripsisse opusculum metricum de S. Vincentio martyre hactenus ineditum, quod legi in ms. codice Gemblacensi sub hoc exordio:

Quis tua, Christe, salutifera,
Quae facis omnipotens opera
Tradere non cupiat titulis, etc.
Deinde in consequentibus agit de cella seu monasterio S. Vincentii prope Hispalim his versibus:

Cella procul bidui spatio
Ab populi manet hospitio.
Sancta monastica religio
Degit in hoc velut exsilio,
Nullius indiget auxilio.
Sola Deo vacat haec eremus,
Fert scopulos aridumque nemus
[Col. 1012B] Mons supereminet aerius,
Oceanum videt inferius,
Nil monachis libet exterius.
Mons etiam capit ecclesiam,
Inter utrumque decus mediam,
Claustra decoris habent faciem.
Cuncta boni retinent speciem,
Et specie tenus almitiem.
Hic Vincentius armipotens.
Cui Dominus Deus omnipotens
Vincere carnifices tribuit,
Lipsana dum sua distribuit,
Nobilius caput exposuit.
Eo in loco Eugenius secundus Toletanae sedis episcopus vitam monasticam egisse mihi videtur, quippe qui sagaci fuga urbem Caesaraugustanam petens, illic martyrum sepulcris inhaesit, ibique studia sapientiae et propositum monachi decenter incoluit, ut scribit Hildefonsus in lib. de Scriptoribus ecclesiasticis, cap. 13.



EPISTOLA AIMOINI Ad domnum BERNONEM abbatem caeterosque sub eo fratres

[Col. 1011C] Dignis memoria sanctis Patribus, domno abbati Bernoni, caeterisque sub eo fratribus, in pago Albiensi et monasterio beati Benedicti, quod Castrum cognominatur, sub ejus regimine, regulari studio Deo commilitantibus, Aimoynus peccator, almi Germani Parisiorum praesulis monachorum novissimus, praesentem prosperitatem, aeternamque in Christo coronam.

Vestra, o amantissimi Patres, prudenti, necnon et imitabili simplicitate comperta, non miror quod [Col. 1012C] libuit sanctitati vestrae mihi modico tantum injungere negotium: quatenus adventum beati levitae et martyris Christi Vincentii ad vos, ejusdemque adventus supernae admonitionis causam, litteris mandando posteris futurisque saeculis sciendum praeberem. In quo etiam illud competenter exigitur: ut grandia paucis elucidem, seu pro vitando fastidio spatiosa brevi sermone contraham: quo omnibus legentibus hoc opus, Christo favente, probetur acceptius. Id quoque quemadmodum de miraculis [Col. 1013A] ejusdem sancti in itinere vel penes vos multiplici numerositate exhibitis, tantum ut ejus inventio, ejusque ad vos translatio certa dignoscatur, contingam. Sed quoniam me super hoc, quamvis indignum, dignanter tamen aggressi estis, fiat Domini pia semper voluntas, ipsiusque sancti et egregii testis consequens pro me ac frequens apud eum oratio. [Col. 1014A] Neque fas sit me tot tantisque praeceptoribus digna, licet ab immerito, postulantibus inobedientem reperiri: vestra quoque pro me sanctitate divinam supplicante clementiam, ut quod meritis non praesumo, sanctarum precum sublevatus auxilio, non ego quidem, sed gratia Dei mecum perficere possim.



INCIPIT LIBER PRIMUS INVENTIONIS SIVE TRANSLATIONIS B. VINCENTII LEVITAE ET MARTYRIS, Quae celebratur VI Kal. Novembris
[Col. 1013]


CAPUT PRIMUM.
[Col. 1013B]

Anno octingentesimo quinquagesimo quinto Incarnationis Domini nostri Jesu Christi, regnante orthodoxo Francorum principe Carolo Hludowici Imperatoris filio, in parte quadam regnorum ipsius, in Aquitania scilicet et Monasterio, quod vulgari appellatione Conkittas vocitatur, Hildeberto cuidam monacho visio ostensa est, quam coelitus monstratam sequentia declarabunt. Erat igitur idem vir simplex, ultra juvenilem aetatem tempus agens: senex moribus, ac sanctae patientiae studiis eruditus. Habitum etiam monasticum (quem praesertim a tempore sui sacerdotii inhianter desideraverat) adeptus, talem se totius religionis praebuerat actibus, ut etiam praecedentium hujus vitae patrum sequens vestigia, [Col. 1013C] multis et ipse foret in exemplum. Hic cum se aliquando post exsolutum vigiliarum debitum sopori dedisset, vox ei divina sic insonuit dicens: Frater, vigilas? Cui respondenti: Domine, quid me vis facere? Surgens, inquit, vade, et aggredere Valentiam Hispaniarum: ac perquire extra muros ejusdem civitatis locum sepulturae Vincentii levitae et martyris. Cujus corpus ecclesia quae desuper fuit, a paganis ob malignorum civium et circum habitantium pravam conversationem destructa, ibi absque ullo religionis honore, nullo obstante tegmine, imbre madescit aethereo. Nam dignum est, scito, Dominique voluntas, ut idem gloriosus Dei amicus inde diligenter effossus, ad locum transferatur pacis cultusque [Col. 1013D] legitimi. Quibus dictis, mox a conspectu videntis illa coelestis species hujusmodi visionem narrantis una cum voce subducitur. Qui sopore depulso, et quod viderat vigilanti animo replicans, ad Dei rogandam pronus consurgit clementiam, quatenus per eum cunctorum opifex quod ostenderat, dignaretur explere.



CAPUT II.

Erat sane alius in eodem monasterio monachus [Col. 1014B] religiosus aeque sacerdos et conversus [a 1Kb] Audaldus nomine, speciali ei familiaritate connexus, aetate ac vitae moribus pene consimilis, cujus ab ore quae dicuntur, et multo etiam ampliora nos in fide accepisse confidimus. Ad hunc primus memoratus compresbyter Hildebertus accessit: et quod sibi revelatum fuerat secreta allocutione detegens, eum in hoc multis modis animando socium postulavit. Hortatur amicum, precatur dilectum: Dei sanctique martyris adfuturum repromittit solatium, necnon et pro laboris sudore aeternae recompensationis pollicetur praemium. Quibus vir devotus attenti pectoris arcano receptis, confestim verbis favens sodalis, assensum libentissime praebuit: praesertim cum idem a quodam nobili Hispaniensi viro, Berta nomine, [Col. 1014C] frequenter audierit, quod ejusdem sancti levitae et martyris corpus ab eodem loco cultoribus desolato facile in quamcunque partem a quolibet asportari posset. Convenitque utriusque animus ad tot terrarum intervalla percurrenda promptissimus, atque ad perferenda, si qua etiam adforent, impedimenta paratissimus. Itaque Blandino ejusdem loci abbati, reliquisque fratribus suae voluntatis rem patefaciunt: a quibus hoc agendi seu perficiendi eos oportebat expetere consilium. Processit sane omnium qui convenerant communis in hoc validusque animi ardor: quorum scilicet mentes virtus illustraverat superna, et aequalis spei perflaverat laetitia



CAPUT III.

[Col. 1014D] Hoc igitur accepto ardentibus duntaxat animis divino, quod est magis fatendum, consulto, paratis omnibus exeunt cum duobus tantum famulis, hilares procedentes ad locum et opus sibi coelitus intimatum. Gradientibus autem eis, ac viam festino tramite accelerantibus, Hildebertus carnis incommodo pressus assumptum iter quanquam invitus reliquit. Audaldus vero moestus ac deinde uno solo comite contentus, post multas, quas prolixum esset [Col. 1015A] expedire, paganorum insidias, pariterque tribulationum variarum pressuras, ducente se Christo audacter percurrens, tandem aliquando Valentiam superius nominatam civitatem aggreditur. Ubi diebus quatuor in ejus suburbio, a Christianis jam penitus derelicto, anxius dubiusque quid ageret immoratus, quinto die Zachariam quemdam Maurum, apud quem hospitabatur, conveniens, sciscitabatur ab eo privatim de re propter quam venerat, et utrum se in hoc adjuvare possit, denudatis secretis interrogat. Quo respondente se optime posse, atque locum ubi pretiosus Domini martyr jacebat, ipsiusque monumenti tumbam adhuc integram bene nosse: Eamus, inquit Audaldus, et videamus utrumme ita sit, quemadmodum testaris. Quo aiente: Quid mihi [Col. 1015B] dabis pecuniae, si quod quaeris ostendero? Monachus ait: Parum quidem habeo: sed illud totum, vel certe exinde quantum petieris incunctanter appendam. Unde praedictus Zacharias superno instinctu, sanctique martyris, ut credimus, obtentu moderatus, non amplius quam quadraginta argenteos, solidos videlicet quinque postulavit. Quibus libenter tributis, simul ierunt ad locum, ubi maceriarum ecclesiae tantum patebant ruinae, atque ipsius sepulcri situm, ut fuerat incontaminatum tituloque signatum, reperiunt: in quo erat super inscriptum, quod illic requiesceret sanctus levita et martyr Vincentius. Praeclarorum quoque parentum nomina, patris Euticii, matris vero Enolae, a quibus orbi agonista talis processerat, eidem epitaphio inter caetera refulgebant [Col. 1015C] inserta. Ergo comperto seu denotato sarcophagi loco, die adhuc multo domum reversi sunt, glorificante Audaldo Deum ac benedicente, qui itineris sui incursum ita prospere direxisset.



CAPUT IV.

Proinde dum quies noctis membris praesertim humanis blanditur, accepto lumine consurgentes soli secreto revertuntur ad tumulum: inventumque mirae pulchritudinis vas marmoreum undique, ut decebat, studiose munitum, inopina facilitate, ultra quam dici posset, simul ambo viribus insistentes aperiunt. Quid praeterea admirationis pro incredibili ejus integritate, quidve compunctionis seu lacrymarum, propter videlicet gaudium ac inexpertam [Col. 1015D] aromaticae suavitatis illic diffusam fragrantiam, memoratus ille monachus, tanti boni repertor, inibi tunc persenserit, ineffabile ipso jurejurando attestante habetur. Hoc tamen luce clarius fulget, quod hujusmodi signis veluti quibusdam vocibus promulgatum fuerit, quod is qui quaerebatur Dei Martyr et Levita Vincentius esset inventus. Qui extra multiplices et admirandas suppliciorum ejus injurias ita, ut praelibavimus, integer liberque a putredinis labe repertus est, ut nullo modo in praeparato sibi ad efferendum sacculo, nervis adhuc rigidis componi potuerit: nisi per artus, hoc ipsa cogente necessitate, complicatus dissolveretur. Quibus cum reverentia et timore perfunctis, ad hospitium deportatur, [Col. 1016A] tempusque ac opportunitas exeundi patriamque revisendi praestolatur in dies.



CAPUT V.

Emptis denique palmarum ramis, et circa ipsum corpus ligatis, veluti hujusce rei gratia thesaurus occultaretur acquisitus, tantum tamque venerabile praemium levans, hoc onustus munere, hacque locupletatus margarita negotiator ille pauper ditissimus effectus, optatum iter dum tempus videt, resumit. Cui Dominus rursus ostendere volens, quod quaesiti Vincentii levitae et martyris corpus invenerit, sub nocte quadam dum super universos eumdemque Audaldum sopor solito vehementior irruisset: subito fulgor (haud dubium quin coelo delapsus) omne replevit quo Sanctus inerat habitaculum: adeo ut [Col. 1016B] hospes seorsum recubans nil aliud quam domum suam, volvente ignis edacitate, ardere putaret. Dumque clamores pavitans, quis ignem succendisset, emitteret, Audaldus veluti de itinere fessus, vix somni decussa quiete assurgit, vocesque clamantis hospitis accipiens, rem coelitus administratam, ipso perfusus splendore tacitus timidusque attendit. At ubi in se recollectus virtutem agnovit Altissimi, hospitem, utpote gentilitatis ritu ferocem, blando ne paveat demulcet affatu, ignem procul dubio a se accensum fuisse pronuntians. Hoc autem audito, ille se intra cubiculi sui claustra continuit: nec est permissus dignusque inventus, qui facti miraculi mereretur nosse mysterium.



CAPUT VI.
[Col. 1016C]

Monachus vero orto mane festine consurgens, quod residebat itineris conficere satagit. Unde post aliquot dies Caesaraugustam civitatem properanter aggressus, a quadam Deo devota muliercula prope ipsius urbis moenia domum habente, misericordia hospitandi, utputa peregrinus, illa nocte suscipitur. Quae sollicita, dum in occultiore parte suae domus vigilans et tacens quiesceret, animadvertit memoratum monachum ante sancti corpus lucentibus cereis psallenter adstare. Itaque pulsato nocturnali tempore signo, ad ecclesiam concita pergit: atque quod viderat per internuntium episcopo civitatis intimavit. Qui festinans sarcinam sibi una cum palmis pudore sublato deportari jussit, monachum [Col. 1016D] autem comprehendi mandavit. Ille vero paulo ante de necessariis viae sumptibus meditans, propter emendos panes, ministro, quia erat mutus, domi relicto, ad forum processerat. Episcopus namque diviso fasce, et quaecunque inerant universis coram expositis, reperit sanctum intrinsecus latens pignus, sacco diligenter insutum. Quod stupens nimiumque admirans, et aestimans omnino quod erat plane alicujus sancti martyris corpus, jussit illud auferri, atque in ecclesia beatae Mariae semper virginis (quae est mater ecclesiarum ejusdem urbis) veneranter recondi: in qua olim sub Valerio pontifice idem martyr strenuusque athleta archidiaconii arcem insignis tenuerat.



CAPUT VII.
[Col. 1017A]

His ita dolo peractis, Audaldus horum nescius cum panis edulio domum regreditur: agnitoque (proh dolor!) hoc tristi facto, perculsus animi dolore ad eumdem episcopum, nomine Seniorem [a 1Kb] , lacrymis plenus accessit, conquerens cum eo de injuste sibi subducto corpusculo. Et meus, ait, meus fuerat ille propinquus, in partibus Hispaniarum nuper mortuus ac sepultus. Cujus cadaver inter reliquorum parentum meorum exanimes artus componere satagens, haec terrarum spatia multis vexatus calamitatibus Christo propitio peragrans evici: atque illud non parvo xenio dato, ex paganorum placata feritate redemi. Sed proh nefas! inquit, offendi episcopum crudeliorem ethnicis. Quod enim eorum austeritas humanitus [Col. 1017B] emollita pie quaerenti concessit, hoc tua violentia improbe omnimodis exagitata rapit, impudenterque praesumit, et veluti insanus sanctum dicis corpus hominis peccatoris. Tunc episcopus inter haec et alia nimis rapida permotus iracundia, monachum teneri praecepit: inexquisita tormentorum genera virgarumque ei livores repromittens, nisi de qua civitate vel loco eum furatus esset, seu quo nomine idem sanctus censeretur, exponeret. Quod cum coepisset, ac crudelius carnifice turpiter exercere perstitisset, Audaldus volens nolens et valde diu caesus, ac per testiculos tandem suspensus, quasi visus est confiteri quod ab Hispaniae partibus illum deferret, quodque sanctus Marinus martyr (hoc invento vocabulo) nomen haberet. Sicque, ut reliqua transeamus, episcopo [Col. 1017C] sacrae praedae nefario invasore partim deluso, cum magno cordis ploratu fletuque plurimo pulsus, ad proprium locum monachus tristis verberibusque attritus revertitur. Quod monasterii sui fratres audientes, nec credentes, Audaldum mendacii redarguerunt; nomenque illi gyrovagi imponentes, a se sequestrando, jamque ipso etiam sponte exeunte, repellunt: et ubicunque libeat licentiam ei, imo necessitatem tribuunt commorandi. Qui ad coenobium beati Benedicti, Castrum superius cognominatum, usque perveniens, ejusdem congregationis abbati, viro religioso, domno Gisleberto, caeterisque fratribus ibidem degentibus omnem sui itineris sive actus continentiam, qualiterque sibi sancti levitae et martyris corpus sublatum fuerit, per ordinem explicavit. [Col. 1017D] Qui nimirum attoniti, et pro his quae dicebantur valde gavisi, Audaldum regulari more prius suscipiunt: ac deinde illi secum, quamdiu viveret, habitandi locum concedunt. Simulque deliberant, tempus ad hoc congruum opperientes, quatenus tantum ad se decus quandoque superna opitulante gratia transferre satagerent.



CAPUT VIII.

Exacto denique tempore, annis scilicet octo et semis evolutis, ad Caesaraugustam, Salomone sibi familiarissimo Cerdaniensi comite mandante, ex se [Col. 1018A] fratres mittunt, qui sancti levitae et martyris corpus, procurante hoc ipso Salomone, reciperent, secumque Christo miserante deferrent. Salomoni namque hoc jamdudum compertum fuerat: et (ut erat prudens atque boni cupidus) ad regem Majorem Cordubensem opportunitate accepta perrexerat, fingens inter reliqua, quod apud Caesaraugustam civitatem parens ipsius, vocabulo Sugnarius, dum ab Hispaniae partibus deferretur, a Seniore ejusdem civitatis episcopo violenter sublatus detineretur. Ille vero exceptis aliis donariis sponte oblatis, ut corpus reddi juberet solidis centum expostulatis, ad regulum saepe dictae civitatis, nomine Abdilam, chartam facere mandat: imperans ut ipse totidem quoque solidis sumptis Salomoni comiti propinqui sui Sugnarii corpus restitui [Col. 1018B] praeciperet. Quibus sic expeditis, ac principum animis, taxata pecuniarum summa, lucratis, episcopus advocatur: et cur tantam in mortuum, imperatoria posthabita reverentia, exercuerit iniquitatem, velut reus majestatis, quique etiam nec sibi reveritus fuerit, districte inquiritur. Quo omnia negante, et quod id non fecerit, cum multis Dei sanctorumque juramentis affirmante, Audaldus accedens constanti animo episcopum fortiter convincere parat. Sed illis diu absque effectu, et, ut dicitur, muliebriter altercantibus, postquam episcopus blandis sermonibus invitatus veritatem fateri noluit, proponuntur ei tormenta: ut scilicet ligato pedibus ejus vel collo fune per circuitum civitatis traheretur, et sic illusus membratim demum dissiparetur. Et quanquam virtutes [Col. 1018C] S. Vincentii, licet sub nomine sancti Marini, transacto praescripti temporis spatio illic frequenter ostensae, animum illius in ejus amorem miro modo pertraxissent, minarum tamen horrore exterritus, quod gestum fuerat confitetur, et locum quo illud sacrum corpus erat humatum, non sine dolore ac gemitu aperit. Quo pervenientes monachi qui advenerant, tam pretiosum coelestis doni talentum reperiunt, elevantque. Cumque unus illorum, Radbertus nomine, haesitans dubitaret an is vel alius esset, atque loculum aperiendo certis signis Audaldo notis, hoc prius caute perspici debere contenderet, statim pede quem ad hoc promoverat, infirmatur, plurimum sibi formicante genu cum tibia. Quo signo reliqui satis certi de reddito corpore, illud ad deportandum [Col. 1018D] apte componunt. Tantoque potiti desiderio, ac post paululum monacho pedis vigore pleniter recuperato, cum hymnis et gratiarum laudibus (prout ratio et loci qualitas dictabat) exeuntes, ad propria redire Domino ducente disponunt: cui est honor et potestas, virtus et imperium in saecula saeculorum. Amen.


Huc usque de sancti corporis inventione, seu repetitione: nunc autem quae restant translationis et gestorum in ea miraculorum, sequens libellus cum subjecto excipiat prologo

Ergo quia hactenus quae circa hujus sancti levitae et martyris inventionem seu corporis repetitionem gesta [Col. 1019A] sunt, fideli stylo Christo duce digessimus: jam nunc quae restant ipsius translationis et gestorum in ea miraculorum, brevi quemadmodum coepimus tractatu sollicite videamus. Neque enim effugari lectorem, multo magis vero ad ea quae dicuntur invitari, oportet, qualiter etsi sermo incultus exasperat, saltem succinctus demulceat. Ideoque omne hoc opus in duo [Col. 1020A] etiam dividere voluimus corpora, licet quantitate exigua. Nobisque donari petimus, quidquid praetereunter in his excessimus: qui de multis pauca legentes, illa prorsus quae fide ac relatione digna inventa habuimus, eis praesentibus qui viderant attestantibus, pii laboris studio ipso in loco scribere curavimus.



INCIPIT LIBER SECUNDUS
[Col. 1019]


CAPUT PRIMUM.
[Col. 1019A]

Siquidem illis ad Balagivum oppidum, juxta nuvium Segarim, cursim pervenientibus, in quadam insula solo contigua resederunt. Statimque divulgatum est nobilis levitae et martyris corpus adesse. Tunc conveniunt nonnulli munera et obsequia pro posse offerentes. Inter quos mulier dudum caeca adducta est, quae humi ante ipsas reliquias prostrata, [Col. 1019B] lumen sibi donari poposcit. Et aliquandiu flens ac in oratione persistens, visum cunctis qui aderant cernentibus recepit et semetipsam qualis venerat qualisque effecta esset admirans, aiebat: Gratias tibi Deus, tibique sancte martyr, qui me tuae virtutis ubertate dignam duxisti.



CAPUT II.

Profecti autem inde ad Bergam castellum celeri cursu iter dirigunt. Ubi Dominus itidem praestito miraculo, quid meriti quidve gratiae apud eum sanctus levita et martyr haberet, clementer ostendit. Nam inter reliquos gratissima ejus munera requirentes, adfuit quidam delatus claudus, totoque corpore aegrotus. Qui coram reliquiis (ut in talibus contingere [Col. 1019C] solet) coepit primum dolore valido affligi, et in pavimento volutari. Quod astantibus mirum videbatur: sed paulo post miserante Deo intercessionem beati Vincentii consolidatae sunt bases pedum ejus, et directi gressus: ita ut laetitia sospitatis amica comitatus, per se ad suos sanus rediret.



CAPUT III

Quia vero lucerna non debet abscondi, sed ut luceat super candelabrum poni, jam illud sanctum corpus tanto virtutum fulgore coruscum feretro aptantes, Salomone comite, praevio pacificoque ductore Cerdaniam usque venerunt. Ibi enim propter occurrentes, et necessariam itineris quietem, salubri consideratione aliquantisper stare decreverant. [Col. 1019D] Intrantesque quamdam ejusdem provinciae villam, quae a priscis cultoribus nomen Albis accepit, imposuerunt illud super altare ecclesiae beatae Mariae Virginis. Quo innumera multitudine utriusque sexus per biduum confluente, reperti sunt inter eos, contracti genibus duo, et una debilis mulier, caecus unus, ac febricitantes seu energumeni, ejus sanctis meritis ab omni infirmitatum gravedine liberati. Nec audivimus, quod ullus quocunque debilitatis morbo invasus, (si [Col. 1020A] fideliter accessit), se vel advenisse, vel certe sine remedii medicina recessisse doluerit.



CAPUT IV.

Pene igitur per singula mansionum loca patratis miraculis, ut verbi gratia in Livia duobus claudis erectis, et in Carcasona extra urbem in ecclesia sub ipsius Levitae et Martyris veneratione Christo sacrata, daemoniacis infirmisque aliis non paucis curatis, jam [Col. 1020B] laeti Castrum quo tendebatur, praecipui Patris Benedicti monasterium appropinquant. Sed qualis fuerit tanta exceptione dignus, cum crucibus ac cereis, omnibusque congruis ornatibus ille monachorum splendidus apparatus, necnon et devotissimus populi concursus, reor superfluum, si exponi contendatur, Martyris itaque corpus servandum venerandumque in ecclesia almae genitricis Dei Mariae ante ipsius coenobii portam collocaverunt, ob devotam maxime feminarum frequentiam, quibus monasterii ipsius aditus ex antiqua Patrum ejusdem loci consuetudine denegatur. Decreverunt tamen novam basilicam in ejus honorem monasterio vicinam exstruere: ad quam utriusque sexus personis devotis liber sit [Col. 1020C] accessus.



CAPUT V.

Sed quoniam forte poterat dubitari de tali ejus inventione et optata delatione, hoc omnipotens Deus ad cumulum suae bonitatis tali miraculo roborari voluit. In villa Vidcellas, a monasterio tribus duntaxat millibus distante, femina quaedam ibidem adhuc degens, nomine Aitrudis, a vicino suo admonita est, ut deposito lanificii opere, in occursum susceptionis beati Vincentii martyris cum aliis properaret. Quod illa facere recusans, cum cachinno dixit esse potius corpus cujusdam Mauri ethnici vel Hispani, quam martyris. Et extemplo omnium privata membrorum officiis contrahitur; ac veluti cadaver miserabiliter in terram consternata, se mox expiraturam terribili [Col. 1020D] voce proclamat: rogatque suos, ut ad sancti templum deferatur. Ubi curru delata, per dies novem, aspicientibus multis, eamdem percussionis debilitatem sustinens mansit: atque post alios novem saluti reformata, valens, ut nunc quoque valet, exivit.



CAPUT VI.

Enimvero frequentantibus locum plebibus, sive infirmis variis languoribus oppressis sanitatum medelam [Col. 1021A] exquirentibus, a Cerdaniae partibus quidam venientes, haud longe a monasterio propriis rebus exspoliati, nudi ad sanctum gemebundi flentesque perveniunt. Sed mirum in modum gratia supernae accidit aequitatis, ut praedatores aliorsum fugere tentantes, adversa sibi protectione mirabiliter coacti, cum universis quae abstulerant, ad eumdem locum festinanter accederent. Et sese mutuo intuentes spoliatores ac spoliati, isti timere, hi vero multo amplius mirari coeperunt: volentibusque populis in reos consurgere, supplices rogarunt, ne quid sibi mali ob Christi sanctique martyris amorem inferrent. Quo impetrato omnia restituerunt: et Deum sanctumque laudantes Vincentium, ad propria singuli repedant: isti de inventis, illi autem de venia gratis [Col. 1021B] acquisita jocundi.



CAPUT VII.

Nec silentio praetereundum, quod pari admiratione dignum est. Quidam enim ex Camerensi pago, causa orationis, inclinato jam die adveniens, lanceam suam uni arborum, quae sunt ante memoratae basilicae ingressum (servato religionis honore), innixam reliquit. Cumque ecclesiam sic exarmatus intrasset, et orationi devote insisteret, fur quidam lancea ejus rapta aufugit, domum suam non longe positam petens. Sed mente perturbatus, ad ejusdem viri tugurium, cujus erat hasta, infra triginta ferme leugas, jejunio, ac itinere per totam noctem fatigatus devenit. Cumque sitiens paululum aquae peteret, mulier [Col. 1021C] agnitam mariti hastam recepit, et furi reatum suum confitenti pepercit, non sine admiratione virtutis sancti Vincentii qui peregrini sui injuriam eo modo reparari curavit.



CAPUT VIII.

Quandoquidem de nova sancti Vincentii levitae et martyris fabricanda ecclesia mentionem fecimus, congruum est huic loco novum referre miraculum. Ad hanc enim constructionem confluentibus pariter plus quam ducentis viris cum muneribus, praeter mulieres, parvulos, et infirmos, inter quos fuit quidam caecus rebusque pauper: qui ne in sancti servitio vacuus appareret, lapidem non parvum sibi ex itinere a ductore dari poposcit, atque illum subito levatum collo supposuit. Cumque a plebe stultitiae [Col. 1021D] argueretur, ut qui rem impossibilem propter pondus attentaret, asseruit se nunquam ab incoepto quieturum, donec munus assumpti lapidis ad novi templi S. Vincentii structuram detulisset. Nec mora, inter haec verba, depulsa caecitate visum recepit.



CAPUT IX.

Vir venerabilis Helisagar Tolosae civitatis episcopus, his auditis virtutum signis, jure pastorali clerum populumque hortatus est, ut qui vellent ad sancti martyris orationem secum ire pararent. Qui dum decreto tempore pastor bonus ovium turmis circumseptus, a nono etiam milliario discalceatus, forma factus gregi, reverenter advenisset, quidam eorum digitos utriusque manus ab ipsa nativitate ita contractos [Col. 1022A] et volae haerentes habens, ut nunquam explicari seu extendi valerent, post orationes et lacrymas coram sancto martyre fusas, sensit eos solutos, manante tamen vivo cruore e locis, quibus prius inhaeserant. Quo viso episcopus et universi qui cum eo erant, in laudes divinas prorumpunt, litanias, hymnos, et Te Deum laudamus, lacrymosa voce psallentes: ipsasque manus sanguine litas jam gaudio magno deosculantes



CAPUT X.

Quidam argentum sibi ad aliquod opus necessarium in sinu absconderat. Quod inverecunde mulier in latrocinandi arte perita extraxit. Sed manus ejus ipsum argentum continens statim obriguit, ita ut eam nec aperire, nec ad se (cunctis videntibus) reducere [Col. 1022B] valeret. Ipsa vero ad sancti Vincentii sacras reliquias confugiens, et ibidem cum fratribus aliisque fidelibus devote orans, curata est, manuque relaxata furatum argentum restituit.



CAPUT XI.

Alius caecam habens filiam a nativitate, eam medendi fretus fiducia, ad sancti Vincentii divulgata passim patrocinia adducere statuit, et ad monasterium usque veniens, ubi comperit ipsum sacrum corpus, propter timorem paganorum Nortmannorum, ad remotiorem et tutiorem locum transportatum fuisse, crebrius ingemiscens dicebat: Miserere Christe, miserere, o beatissime Vincenti: miserere mihi misero, miserere huic filiae meae. His lacrymarum [Col. 1022C] vocibus, superna (quae non dormitat) ad miserandum excitata clementia, continuo obtinentibus magni agonistae precibus et fide parentis, lumen restituit puellae.



CAPUT XII.

Nortmannis autem (qui ad obsidendam Tolosam venerant) accedentibus, monachi sanctum revehunt corpus: dignisque, eo in loco ubi prius fuerat, officiis venerandum reponunt.



CAPUT XIII.

Rursus puella quaedam a nativitate caeca, indubitanter credens interventu tanti martyris se posse lumen recipere, sororem rogavit, ut ad eum quantocius perduceretur. Quae dum simul incederent, audierunt in terram procul remotam delatum fuisse. [Col. 1022D] Ad quam propter rigorem hiemis et aspera juga montium non valentes pervenire, caeca sororem suam hortata est, ut ex cera quam secum tulerant, candelas conficeret, easque saltem ad locum quo sanctum corpus in itinere ad modicum pausarat, deferret. Audierat enim locum miraculis celebrem: ita ut etiam animalia ratione carentia illum contingentes debilia redderentur. Quod cum fecissent, atque se illic ambae gementes prostravissent, fusa prece, quae lucis nescia venerat mulier coepit dicere se clare quaeque aderant cuncta videre.



CAPUT XIV.

In eodem Albiensi pago fuit quidam piscator nomine Ubidandus, qui cum videret socios suos piscatum [Col. 1023A] pergentes, in praefato loco causa venerationis morari, eos increpabat dicens: Vellem arbores hujus silvae universas adoraretis: qui omnium plateas viarum indiscreta consideratione, oratorii religione sacratis. Quibus dictis, illico petulans os ejus in aurem sursum convertitur, atque ultra quam dici potest monstruosum efficitur. Tuncque poenitens ad praedictum locum cucurrit totoque extensus corpore se contumeliosum et blasphemum fuisse fatetur. Deinde ad ecclesiam, in qua sancti levitae et martyris corpus excolebatur, velociter perrexit: eamque singulis horis diei vel noctis frequentavit, donec sanaretur.



CAPUT XV.

[Col. 1023B] Hac itaque luce longe lateque diffusa, etiam a nativitate adducti caeci illuminabantur, surdis ac mutis sensus officia reddebantur, claudi curabantur, energumeni fugatis daemonibus mundabantur, et aliarum infirmitatum quacunque molestia aggravati praesentes absentesque sani efficiebantur. Unde paupercula quaedam a multo tempore luminibus privata, cum ad sanctum martyrem duceretur, in medio itinere a ductoribus taedio et labore fessis derelicta, rogavit quemdam astantium, ut saltem candelas (suae orbitatis munuscula) ante sancti martyris altare accensas offerret. Qui dum manu extensa eas accipere vult, ab ipsa muliere videntur: recollectoque brachio jam non ductorem, nec earum latorem quaerit: sed hilaris et de die in diem clarius videns, iter coeptum [Col. 1023C] etiam plerosque antevertens, perficit: et tandem ad sepulcrum beati Vincentii pervenit. Ubi candelis ardentibus, non per alium, sed per se oblatis, plenam oculorum aciem recepit.



CAPUT XVI.

Huic simile est miraculum in Rotenensi pago, qui vulgo Rodinigus appellatur, patratum. Quidam contractus genibus cum ad sanctum Vincentium adduceretur, a suis ductoribus ignavis, pigris et inhumanis in medio itinere solus et plorans derelictus est. Sed quia Dominus de quacunque necessitatis angustia ad se clamantium preces misericorditer exaudire non cessat, extemplo miseratur miserum, ac coelesti perfusum medicamine, jacentem debilem facit erectum: [Col. 1023D] adeo ut magnis passibus gradiens, suos desertores mox assequeretur. Illi autem tanto miraculo attoniti, seipsos accusare vehementerque redarguere coeperunt, quod coelestis remedii beneficio dignum, ita pigri inclementesque deseruissent



CAPUT XVII.

Consuetudo (ut meminimus) praefatae congregationis fuit, ut feminae omnes ab ingressu monasterii arcerentur. Idcirco ejusdem coenobii fratres prudenter providerant, ut corpus beati Vincentii levitae et martyris in basilica Dei genitricis Mariae poneretur, ad quam liber erat mulierum accessus. At vero successu temporis, conventu hujusmodi per dies cessante, intulerunt illud in seniorem monasterii [Col. 1024A] ecclesiam, atque retro altare beati Benedicti (donec ejus templum consummaretur) posuerunt. Post haec mulier ab annis plurimis caeca conata est usque ad locum quo sanctus jacebat ingredi: sed quidam obvians, hanc repulit, atque retrorsum moestam abire coegit. Quae suspirans, ac ad coelum oculos mentis erigens, sancti martyris sibi provenire supplex orabat solatium. Sicque inter lacrymarum flumina caecitatem expulit.



CAPUT XVIII.

In quodam loco eidem coenobio adjacenti, qui Waldarii cella nuncupatur, hoc memorandum enituit virtutis praeconium. Secus etenim ipsum locum diffusis militum copiis, Monachi Hermengaudum Albiae comitem adierunt: orantes ut ab hostium [Col. 1024B] invasione equorumque depastione sata condiminae suae protegeret. Nam in illis partibus perpauca exstant prata. Qui quatuor pallas ecclesiae sancti Vincentii a pauperibus mulierculis oblatas praecepit assumi, et totidem baculis perticis alligari, atque in circuitu florentis agri affigi, quatenus eo signo a messis direptione hostes temperarent. Sed unus eorum tale signum despiciens, pallam unam cum baculo in terram excussit, et ab equo (quem in ipsa sata inducere nitebatur) versis calcibus in fronte percussus, spiritum exhalavit. Quo audito et per hostes diffamato, timor universos invadit, evidensque Dei judicium ac sancti martyris meritum ubique valens praedicatur a cunctis.



CAPUT XIX.
[Col. 1024C]

Huic facto propemodum simile est quod sequitur. Nam domno Alberico monacho cum fratre Helia in pagum Impuriensem profecto, atque in villa suae obedientiae, quae Garriculas nuncupatur, commorante, supervenerunt hostes, qui pagum villamque, nemini parcentes, depopulati sunt. Quinetiam equos ipsius Alberici abduxerunt, nec impetrare potuit ut saltem unus (quem robustiorem noverat) redderetur. Sed ipsemet equus qui postulabatur, quasi vindex duplicis injuriae (raptus inquam, et justae repetitionis), raptorem calcibus in nudo capite percussum, morti tradidit. Quo facto iniquitatis socii perterriti, non solum equos, verum etiam quicquid in eadem villa rapuerant, relinquentes aufugerunt.



CAPUT XX.
[Col. 1024D]

Sequens exemplum de muto et surdo curato finem imponet. Georgius quidam vir illuster servum mutum et surdum habuit: qui cum ad sepulcrum sancti Vincentii levitae et martyris duceretur, nec amplius a monasterio quam duodecim ferme millibus distaret, coepit loqui, loquentesque absque impedimento audire. Tunc comites rogavit, ut eum cito ad locum, ob referendas sancto martyri grates perducerent. Quod et fecerunt ad gloriam et laudem Dei et Domini nostri Jesu Christi, qui sanctos suos mirabili potentia ubique triumphare facit: cujus honor et imperium sine fine permanet in saecula saeculorum. Amen.



EPISTOLA EJUSDEM AIMOINI AD DOMNUM THEOTGERUM, Ejusdem congregationis monachum.
[Col. 1025]

[Col. 1025A] Levitarum praecipuo domno THEOTGERO, juxta consonam sui nominis etymologiam Deum gerenti, Aimoinus comminister salutem dicit.

Laudabili charitati vestrae, mi dulcissime Theotgere, frequenti studio circa mei curam satagenti, in omnibus parere devotus existens, inclino me tuus camelus sponte, ad injunctum mihi abs te onus ferendum. Rem siquidem novam et pro sui brevitate [Col. 1026A] mirandam, prosaico opere expleto, me vestra dilectio de adventu beati levitae et martyris Christi Vincentii facere cogit geminos rursus libellos: quos singulos tricenis modo versibus claudam, per denos etiam positis in unoquoque capitulis. Unde consultius eligo veluti recens scriptor videri, quam me vestro amori, mihi melle dulciori, quavis occasione ullo modo absentari.


Explicit Epistola.



INCIPIT LIBER PRIMUS, Habens versus XXX.
[Col. 1025]


CAP. I. Quod Audaldus Hispaniam aggrediens, Valentiam usque pervenerit.
[Col. 1025A]
Bis quadringentis, decies quinisque volutis,
Quattuor inque super ciclis a praesule Christo
[Col. 1025B] Virgineo semperque sacro de germine nato,
Audaldus fuerat tali de nomine notus
In Castro monachus communi lege probatus:
Atque sacer sancti gestans Aaronis honorem.
Hic uno comite assumpto perpessus amara
Plura; sed in dulces convertens cuncta sapores,
Institit audacter quandoque Valentia civem.
Quo se susciperet peregrino functus agone.


CAP. II. Quod Zachariae Mauro suum detexit secretum; et quomodo Sancti reperit sepulcrum.

Quod faceret Mauri Zachariae culminis hospes,
Denudat secreta sui jam pectoris olli:
Esset quodque Dei levitae martyris atque
Vincentii Hispanias solo delapsus amore:
[Col. 1026A] Hinc precibus blandis animum mentemque relambens,
Mercator Maurum cupidi nummis argenti.
Denique surgentes monumenti septa requirunt,
[Col. 1026B] Quae manifesta nitent titulo hoc: Vincentius istic
Martyrii levita jacet fundatus honore.
Nomina namque genus signabant scripta parentum.


CAP. III. Quomodo sub nocte ad monumentum pariter regressi, sanctum levaverint corpus.

His igitur causis signorum nocte revisis,
Viribus admissis fodiunt, tumbamque recludunt.
Educuntque sacrum corpus famulante lucerna,
Indice coelesti facti dulcedine veri.
Quae super excrescens aromata cuncta subibat.
Cumque ligaturis expletis his opus esset,
Utitur Audaldus suta sindone cuculla.
Inde domum laeti redeunt lucentibus astris,
Audaldo exspectante diem patriam repetendi,
Quod hilaris fecit nactus post tempus amicum.



Explicit liber primus



INCIPIT LIBER SECUNDUS, Totidem continens versus.
[Col. 1025]


CAP. I. Quod sanctum corpus ad Castrum perveniens, honorifice sit susceptum.
[Col. 1025C]
Caesar in Augusta Senioris fraude relicta,
Omissis necnon aliis, ob dicere longum,
Ad Castrum, bellam patris cellam Benedicti,
Perveniat Christi martyr levitaque sanctus.
Cujus in adventu fuerint quae gaudia, nullus
Ora gerens centum poterit depromere verbis.
A monachis pulchra serie susceptio qualis
Exstiterit, solus qui testis novit Iesus:
Aptis aurifluis ornatibus undique fusis,
Gemmivomo ad coelos usque irradiante virore.


CAP. II. Quod mulier de eo primum dubitans contracta fuerit, ac deinde credens sanari meruerit.
[Col. 1026C]
Tunc risisse fuit mulier, cui talia fastus,
Et sancti corpus levitae credere nolens:
Esse magis Maurum contendens forte putentem.
Protinus in terram membris prostrata caducis
Contrahitur, vitae sublata spe fugientis.
Sed sancto deducta, fide nascente, medetur:
Et pedibus, plaustro veniens, curata recessit.
Primitus hoc signo tanta virtute patrato,
Post quoque quae numerus nescit, sunt plura secuta,
Prosaico necnon partim sermone notata.


CAP. III. Ubi sanctum corpus exceptum positum fuerit: et qualiter deinde retro altare sancti Benedicti locatum sit.
[Col. 1027A]
Namque monasterii ante fores genitricis in aula,
Ista sub immenso gerebantur munere Christi:
Dum fieret sanctum templum proprio sub honore;
Quo placidus demum migraret jure sepultum,
[Col. 1028A] Masculus atque simul veniens quod femina adiret,
Interea placuit defluxa temporis urna
Inde levare sacrum corpus, digneque locari
Post altare pii Patris sancti Benedicti:
Quo meriti pleno cultu veneratur honoris,
Assiduis signis virtutum rite coruscans.

[Col. 1027] Praestante Rege regum, et Domino dominantium Jesu Christo, bono et benigno Salvatore mundi: qui cum Deo Patre, et Spiritu sancto vivit et regnat Deus per infinita saecula saeculorum. Amen.




[Col. 1027]
DE TRANSLATIONE SS. MARTYRUM GEORGII, MONACHI, AURELII ET NATHALIAE Ex urbe Corduba Parisios,

Vide inter Opera S. Eulogii, Patrologiae tom. CXV, col. 939




[Col. 1027]
DE MIRACULIS SANCTI GERMANI LIBRI DUO, Auctore eodem AIMOINO monacho.
(Apud Mabill. ibid.)



INCIPIT EPISTOLA AIMOINI MONACHI.
[Col. 1027]

[Col. 1027B] Studiosis in Christo piisque lectoribus salus et pax perennis ab Jesu omnium dominatore dominantium.

Quoniam non saturatur oculus visu, nec auris auditu, siquidem pertransibunt plurimi, et multiplex erit scientia; hunc libellum miraculorum domni nostri Germani, elucentibus promicantem insignibus, per aliquorum manus minime dubito revolvendum. Haec priscorum temporibus Danorum, Ragenarii scilicet ejusque sociorum, meritis ipsius sancti pontificis superno favore mundo concessa, ad aures usque serenissimi regis Caroli digna passim relatione pervulgata fluxerunt. Quibus ille gavisus, veluti eorum pretiositate se regnante munificentior redderetur orbis, mandavit ea solerti diligentia notari, atque ecclesiastico jure catholicis paginis aggregari. Tunc [Col. 1027C] namque memorati sancti Praesulis Coenobio praeerat domnus et abbas vir venerabilis Ebroinus [a 1Kb] , Pictavensis ecclesiae sedis episcopus. Hic regali censura injunctum sibi negotium quomodo perficeretur incumbens, duobus hoc delegavit agendum ejusdem [Col. 1028B] nostrae congregationis fratribus, maturitate pariter ac scientia provectis: qui pro sui quisque sensus ubertate seorsum scribentes, ediderunt exinde singuli singula opuscula. Quod utrumque a praefato domno antistite Ebroino aliisque recitantibus approbati placuit [f. non placuit], sed alterum alteri utcunque praeferri. Idcirco mansit amborum inusitatus labor usque ad tempus domni Gozlini [b 1Kb] ejusdem loci praecipui Patris. Quod cum sibi jam aliquorum quidem post tempus annorum ita compertum fuisset, praecipit mihi non ut sapientiori, sed ut manuali potius fratri, quatenus unum e duobus coadunarem corpusculum. Tantum ut si qua prorsus invenirem superflua, reciderem: quaeve minus compta, florentioris styli venustate, nihil extra veritatem faciens, polirem. [Col. 1028C] Quod ego fateor non viribus, nisi coelitus datis, aut ingenio tumens arripui; sed magis obedientia tanto primati debita fidens suscepi: merebarque mihi noxam criminis, si jubentis domini jussa prosequi negligerem.



INCIPIT PROLOGUS AIMOINI MONACHI.
[Col. 1027]

[Col. 1027C] Sicut laude dignos credimus eos, qui gesta vel miracula sanctorum, quae divina virtus per eos operari dignatur, ad aedificationem fidelium scribere satagunt: ita absque dubio scimus culpari illos, qui [Col. 1027D] prae desidia ac torpore mentis ea litteris tradere ad profectum negligunt futurorum. Jam veluti a somno quotidie ad amorem Dei studiumque bene vivendi excitantur plurimi, legentes in libris facta sanctorum Patrum, eorumque ac si praesentia sacra cernentes [Col. 1028C] miracula. Proinde unusquisque talenti donum habens timeat, ne forte audiat quod ille malus servus, qui acceptam pecuniam ac male humo defossam, ad Dominum sine usurae lucris reportare non formidavit. [Col. 1028D] Hoc non solum sponte agendum, verum etiam et cum injungitur, summopere injungentis est imperio parendum. Plura quidem ac stupenda dignaque relatu omnipotens Deus per eumdem beatum Antistitem praeteritis nostrisque dignatus est patrare temporibus, [Col. 1029A] quae ob inertiam silentio sunt pressa, atque per incuriam scriptorum omissa. Tunc vero ea quae noviter cunctarum rerum Conditori gratia ejusdem sanctissimi viri placuit operari, auxiliante Domino et ipsius sancti juvantibus meritis, jubente domno rege Ebroino antistiti ejusque monasterii rectori, [Col. 1030A] licet incompto atque inerudito, veraci tamen ac fideli sermone laeti conamur perstringere, et ut veraciter sunt gesta, atque etiam in populo Nortmannorum jam vulgata tam praesentibus quam futuris legenda relinquere.



INCIPIT LIBER PRIMUS.
[Col. 1029]


CAPUT PRIMUM.

Anno incarnationis Domini Jesu Christi octingentesimo quadragesimo sexto, regis autem praecellentissimi Caroli sexto, cum regnum Francorum post obitum domni Ludovici imperatoris varias divisum esset in partes, et peccata populi crescerent, sanguisque sanguinem tangeret; Deo permittente, flagitiis quidem exigentibus actum est nostris, ut exterae nationes e propriis egrederentur sedibus, videlicet [Col. 1029B] gens Danorum, qui vulgo Nortmanni, id est Septentrionales homines appellantur: et superbo tumentique corde cum valido navium apparatu Christianorum fines intrarent, qui huc illucque furentes, atque cum magna superbia cuncta gyrantes, coeperunt vastando per diversas insulas maris, donec nemine sibi resistente fluvium Sequanae ingressi, Rotomaco [Rouen] sorte incredibili applicarent. Cumque in eadem civitate aliquantisper demorantes, regionis principes (quod absque ingenti contritione cordis effari nequivimus) ad bellandum pigros timidosque adverterent; exeuntes a navibus, longe lateque diffusi, coeperunt utriusque sexus multitudinem trucidare, captivare, villas, monasteria, ecclesiasque depopulando cremare, totamque suae libidinis [Col. 1029C] immensitatem cum omni crudelitate in populum Dei debacchando exercere: quousque ad locum, qui vocatur Caroli-venna [a 2Kb] , ventis velisque suae malignitati justo Dei judicio secundantibus, ultra spem securi navigando venirent. Tunc gloriosus princeps rex Carolus, quia propter subitaneum eorum ascensum ex toto non poterat, convocata aliqua sui exercitus parte, venit primum [b 1Kb] ad monasterium Macharii Dionysii, ut ejus orationibus fultus, securius contra Dei suosque pergeret inimicos. Deinde ut erat, uti adolescens, animo armisque strenuus, ad supra dictum locum pugnaturus accessit; paratus non solum dimicare, sed etiam pro fide, proque defensione sanctae Dei Ecclesiae laudabiliter mori. Cujus [Col. 1030A] adversarii cognoscentes adventum, deverterunt ad alteram praedicti fluminis ripam, ubi quaedam parva tantum pars populi erat: quibus confestim in fugam versis, in insula quadam ejusdem fluvii ad opprobrium Christianorum plus minus undecim captivos sudibus suspenderunt, multosque alios per domos et arbores confixerunt, atque nonnullos per villas camposque miserabili insecutione trucidantes peremerunt: ipsoque sacratissimo Paschali festivitatis sabbato [Col. 1030B] Parisiis pervenientes, vacuam penitus ipsam urbem quondam populosam, et omnia in circuitu illius monasteria a suis habitatoribus deserta repererunt. Timor siquidem et metus universos invaserat, utputa merito iniquitatis divino enudatos auxilio atque ideo mundanae defensionis destitutos solatio. Quis, rogo, non doleret, antequam bellum committeretur, fugatum exercitum; antequam jaceretur sagitta, confossum; ante scuti collisionem, ignominiose subactum? Universorum namque ordo penitus in Ecclesia confusus atque a bonitatis studio permutatus, hoc ipsa privatione boni usque ad exitii fomitem digna satis ultione promeruerat. At pius Pater justus, delinquentium semper corrector, correctorumque clemens susceptor, non hoc intulit ut [Col. 1030C] nos ob innumera delictorum nostrorum pondera crudelis damnaret, sed ut per immensam suae largitatis benignitatem afflictos emendaret. Tunc, proh dolor! sacratissimum beati Germani corpus de suo effossum sepulcro, in possessionem quamdam ejusdem Ecclesiae, quae Cumbis [c 1Kb] dicitur, delatum est. Sed quae facundia quive sermo exponere potest, qualis dum haec agerentur, quantusque in eadem Ecclesia exstitit luctus? Senes itaque ac juvenes, pueri flebant et infantes, utpote nemo sese a lacrymis temperare valens. Similiter et aliorum corpora sanctorum in eodem pago degentium extumulata, atque per diversa sunt loca deportata, exceptis duntaxat membris Macharii Dionysii sociorumque ejus martyrum: quae licet a [Col. 1031A] suis fuerint abstracta sepulcris, propter tamen regis praesentiam, non sunt tunc ad alia loca [a 1Kb] transire compulsa. Statuerat quippe rex populo videlicet a se labente, ut vel jam dicti sancti martyris monasterium defenderet, eo quod divae memoriae genitor illius eum, cum esset parvulus, eidem sancto speciali traditione commendasset.



CAPUT II.

Hoc interea juxta narrationis ordinem inseratur, quod dum sanctum ejus moveretur corpus, cunctipotens Dominus dignatus est ostendere. Nam dum in effossione ipsius, et quomodo portari deberetur unanimes intenti essemus, cereis pro reverentia accensis, casu accidit ut unus, quem puer incaute [Col. 1031B] tenebat, e manibus ipsius labens rueret, totoque privatus exstingueretur lumine: quem cum a solo idem puer cum omni velocitate levasset, lumen amissum ab altero mutuare cupiens, meritis tanti patroni actum est, ut statim in manibus ejus cereus illuminaretur exstinctus. Quod quidem mirum, nec ab re tamen ducimus, si ibidem ignis divinus resplenduit, ubi, quamvis lugubre, filius venerabatur lucis. Unde qui aderant universi gratias Deo referentes atque praeclara pontificis merita collaudantes, coeperunt magis magisque in psalmodiis Deique laudibus esse devoti, quousque opus, licet triste, consummaretur honeste.



CAPUT III.

Num visio illa quae aliquibus ipsius monasterii fratribus [Col. 1031C] eadem nocte, qua beatissimum ejus corpus effossum est, antequam aurora subsequentis appareret diei, ostensa est, ut non dicatur omitti debet? Cum ergo ad fluvium Sequanae sua quaeque ad naves ferentes, prima ipsius noctis vigilia quidam perrexissent fratres, indeque ad monasterium jam remearent, apparuit eis secumque etiam comitantibus famulis tam immensus claritatis splendor super eam ecclesiae partem, qua ejusdem sanctissimi viri corpus positum erat, ut claritati aequaretur diei, eademque ecclesia veluti igne supposito videretur cremari. Qui cum intra se nimium mirarentur, et eorum corda hujuscemodi consideratione stupefacta haererent, visio paulatim deficiens disparuit. Pervenientesque ad monasterium sciscitati sunt, si aliquis [Col. 1031D] Fratrum ea hora cum lumine super ipsam fuisset ecclesiam. Nemine tamen qui fuerit reperto, cognoverunt visionem angelicam divina virtute meritis sancti patratam, qui sua migratura ossa piosque cineres talis sibi claritatis concessa gratia invisere curavisset.



CAPUT IV.

Illud quoque insigne miraculum, quod ante biennium quo haec acciderunt, cuidam monacho ipsius monasterii aetate moribusque grandaevo ostensum [Col. 1032A] est, minime oportet silere: cujus exempla actusque eximii si sequantur, plurimum prodesse poterunt ad salutem. Vidit isdem quadam nocte positus in sopore, beatum Germanum quasi suo egredientem de sepulcro, expeditum atque ad iter agendum praeparatum. Qui veluti sciens eumdem esse beatissimum Dei famulum, interrogavit humili voce, quo tali processu abire disposuerit. At ille migraturum se ex eodem loco respondit. Quem rursus animo quidem timenti interrogans ait: Domine, et si tunc abieris, nos tantilli tui servuli quid postea faciemus? Cui quasi tristi vultu et cum magno moerore, ut eidem fratri videbatur, ait: Et vos ex isto migrabitis loco, attamen vere cognoscetis quoniam et ego revertar, vosque miseratione divina simul cum [Col. 1032B] tempore disposito remeabitis. Quam visionem verissimam fuisse, ea quae consequenti fine sunt completa declararunt.



CAPUT V.

Nec illud quod cuidam in eadem ecclesia revelante Christo patefactum est, et silentio praeterire debemus: quoniam dum praedicamus talia, excitantur audientium corda ad melliflua sanctorum deposcenda suffragia. Quidam vero religiosus ejusdem monasterii frater, cum alii completorio peracto festinarent ad requiem, quo fessa post diei laborem corpora lectulis reclinarent, sese ille ante sepulcrum beati Germani peculiaris orationis causa projecit. Cumque diu coelorum ac totius mundi Dominum pro suis exorans delictis, opem beati Germani caeterorumque sanctorum [Col. 1032C] intento corde fidelibus cunctis deposceret (jam enim frequens paganorum rumor ad nostras certissime percrebuerat aures), ante quindecim fere dies adventus illorum haec mirabilis sibi ostensa est visio. Nam ab oratione qui jacuerat surgens, apertis vidit oculis, ut olim totum mundum Pater Benedictus, sepulcrum beatissimi Germani veluti patefactum, ipsumque sanctissimum corpus indisruptis vestibus indutum, atque ministerio ut fuerat divino in ipso sarcophago ordinate compositum, quemadmodum ipse post paululum omnesque qui simul adfuimus, dolendum inspeximus. Sic Dominus suo dilecto sanctusque Germanus ostendere voluit, quod in brevi peccatis facientibus nostris erat implendum. Nec [Col. 1032D] visio prius quam visionis sequentia omnibus panditur.



CAPUT VI.

In memorato denique Caroli-vennae loco ipsi Nortmannorum populi se victores seque superiores esse conspicientes, dum adhuc morarentur, exeuntes a navibus Cellam nostram, quae contra vel secus eumdem locum posita est, cursu propero festinantes intraverunt. Unde miraculum quod illic tunc factum comperimus, optimum si narretur putamus. Namque in eadem Cella [b 1Kb] ecclesiis apostoli Petri almique [Col. 1033A] Germani ignem terque quaterque supponere nitentes cum defecissent, eas incendere amborum meritis non valentes, claustra ejusdem Cellae tandem egressi, horreum quod ibi erat juxta positum cremaverunt: ex quo tantus flammarum globus aeris alta petens ascendit, qui quasdam arbores ultra etiam jam dictam Cellam virentes incenderet, ipsas vero ecclesias intactas integras ut erant relinqueret. Cum insuper ventus australis validissime flaret, totumque fere incendium eamdem in partem projiceret, illico septentrionalis e regione spirans intumuit: atque in alterius partis latus australem mira conversione reflectens, omnem vim pariter retorsit. Ita mirabilis Deus, qui famulos suos secum fulgentes in coelis semper mira communi pietatis gratia operatur in [Col. 1033B] terris.



CAPUT VII.

Cum igitur sabbato paschali diffusa navium classis Parisius, ut supra relatum est, pervenisset, in crastinum cum suos jam sol lucifluos emitteret radios propria totum illustrans lampade mundum, e navibus prorumpentes, ipsam civitatem, ut praemisimus, vicinaque suburbana absque habitatoribus repererunt: ingressique monasterium beatissimi Germani, Dei fanum residuumque ecclesiae, quod securitatis damno remanserat apparatum, contaminare, pollutisque manibus coeperunt destruere. Sed quia Domino miserante nec ibi virtus defuit ejusdem sanctissimi Patris, minime debent [Col. 1033C] reticeri, quae tunc illic totius mundi Creator ad laudem sui nominis gratia ipsius pontificis ostendere dignatus est miracula. Quae quia nemo nostrum interfuit, penitus ignorabamus: postea tamen a fidelibus missis Ludovici Bejuvariorum regis, Kobbone videlicet aliisque quos ad principem Nortmannorum Horich nomine legationis causa direxerat, ea cognovimus: qui nobis illa fideliter narraverunt, quemadmodum ipsi (ut testati sunt) coram Horich praesentes ex parte viderunt, atque ex parte ab ipsis qui tunc in ipsa ecclesia, quando haec gesta sunt, simul aderant Christianis audierunt. Nam cum trabes ecclesiae miserrimus ille populus, quia erant abiegnae, et idcirco habiles navigio, incidere tentavissent; tres ex maligno eorum numero ante altaris [Col. 1033D] crepidinem beati Stephani, invalidi totius virtutis robore ruentes ceciderunt, atque confracti incredulas Deoque odibiles animas aliis timore perculsis exhalantes, perpetuas descenderunt ad umbras, ubi edax vermis eorum non morietur, et nimius eorum ignis non exstinguetur.



CAPUT VIII.

Cumque illud Dei templum a trabibus ita cessatum totumque simul depopularentur monasterium, accidit ut unus eorum etiam apud eos nefandissimus ad confessionem domni Germani strictum gladium polluta gestans manu (mira quidem dicentur) deveniret, columnamque marmoream, quae ibidem [Col. 1034A] orantibus ad dexteram sita erat, tredecies totiusque corporis adnisu veluti capulans hostem percuteret. Cui continuo ita manus dexterae, qua columnam ipsam inciderat, virilitas evanuit, ut post illum diem (quemadmodum idem Kobbo vidit, qui et eas incisiones nobis ignorantibus praesens ostendit) usque ad infelicem ejus ex hac vita discessum semper immobilis aridaque et ut fuerat extensa permaneret: manubrium vero ferri ita manu compaginatum inhaeserat, ut nunquam ab ea aliquo ingenio vel arte nisi cum cutis parte avelli potuerit. Qui tamdiu nimia vexatione compatientis corporis cruciatus est, donec miserrimam finiret vitam, plenus indignationis et irae, manibus daemoniorum devectus ad tartareas sedes cocyti foetidumque lacum averni.



CAPUT IX.
[Col. 1034B]

Operae pretium fore credimus, si et illud magnum narretur miraculum. Igitur dum ipsum sanctissimum oratorium a crudelissima impie violaretur turba, tanta subito nebulae est densitate repletum, ejusdemque obsceni violatores ita divini judicii caecitate perculsi, quatenus illud metu ac tremore nimio pavefacti linquere cupientes, vix ostia vel fores per quas intraverant invenire valerent. Sicque in oberrando diutius fatigati, tandem erumpentes quantocius effugerunt, tali ab illo die tantoque pervasi terrore, quo non ausi ulterius essent quacunque foeditate ipsam contaminare ecclesiam. Insuper et ita dysenteriae morbo exinde (ut est vulgatum) sunt [Col. 1034C] afflicti, ut dum quotidie morerentur, nullus ex tanta multitudine se putaret evadere.



CAPUT X.

Interea simulato languore, legationis causa dirigunt ad praecellentissimum regem Carolum, ut eos cum pace fideles suscipiens, ad propriam dato regni tributo redire permitteret patriam. His ita placitis, rege quidem nolente, principibus tamen quibusdam (ut fatebatur) muneribus laesis, Ragenarius dux eorum, cunctique principes ad regem, qui tunc in monastertio Macharii Dionysii residebat, adducuntur: per deos, perque ea quibus maxime se protegi ac salvari putabant testantes numina vel arma, quatenus nequaquam ulterius vel fines sui regni nisi [Col. 1034D] fortasse auxiliatores intrarent aut contingerent. Qui ita dimissi atque pro sui evasione quam minime speraverant gavisi, pariter quo venerant accepta auri argentique imposita summa laeti redierunt: sed revertentes, morbo quo in praedicta ecclesia perculsi fuerant quotidie deficientes cruciabantur, cruciatique nequissimas miserabiliter animas exspirabant, nemine quos secum habebant Christianorum hujusmodi plagam sentiente. In quibus omnibus Dei est consideranda potentia, ejusque pietas amplectenda, qui tam misericorditer salvat innocuos, tamque terribiliter sanctos suos mirificando punit profanos.



CAPUT XI.

Quid in eadem ecclesia, postquam major pars [Col. 1035A] fratrum ab exsulatu reversa fuit, gestum est, silentio premere non debemus. Necdum enim sacratissima beati viri ossa ad proprium fuerant reportata sepulcrum. Una namque noctium, custodibus ejusdem ecclesiae dormientibus, antequam fratres ad referendas Deo laudes more solito excitarentur, auditur ab eisdem coram altari sancti Stephani strepitus daemoniorum ingens, veluti hominum multitudo ad aliquid putaretur discurrens. Qui confestim surgentes, et cum lumine totam ecclesiam circumeuntes cum neminem reperissent, intellexerunt fraudem fallaciamque daemonum fuisse; qui nimirum dolebant se expelli a sanctis sedibus templi, in quod, dum a perfidis permissum fuerat pollui, haud dubium quin aliquantulum juxta illud: Et pilosi saltabunt [Col. 1035B] ibi (Isa. XIII, 21), intrandi licitum habuerint. Postquam autem sacri ejus cineres relati atque suo loco Christo favente sunt restituti, nihil tale in eadem basilica ipsius sanctitate promerente auditum est.



CAPUT XII.

Siquidem Ragenarius dux auctorque totius memorati mali, ante profanum Horich Nortmannorum principem cum ingenti superbia veniens, ostendit ei quod secum hinc asportaverat aurum argentumque multum: dixitque quod opinatissimam Parisius civitatem captam haberet; quodque mansionem Germani senis, quae in eadem terra decentissima haberetur, intrasset; insuper et quod omne Caroli regnum sibi ratione tributi subjugatum haberet. Horich autem [Col. 1035C] dum talia non crederet, jussit jam dictus Ragenarius partem incisae trabis monasterii domni Germani, seramque portae Parisiacae urbis ante eum in testimonium adduci. Praeterea retulit ei quam bonam quamque fertilem uti omnibus repletam copiis invenisse terram: populum vero eam incolentem, ad dimicandum pavidum ac trementem: referebatque dicens quod majorem ibi mortui quam viventes haberent virtutem, nullumque invenerit sibi resistentem, praeter Germanum senem mortuum. Haec cum diceret, tremens illico ac pavens corruit in terram, atque terrifica coepit voce clamare, Germanum coram assistere, eumque se baculo quem manu gestabat graviter flagellare. Quod videntes Horich scilicet universique sibi assistentes, ipseque Kobbo [Col. 1035D] Luduwici regis illuc directus legatus, ex hoc quod acciderat stupore nimio permoti admirati sunt. Isdem vero Ragenarius sic humiliatus ac repente contritus, aliorum manibus cito sublatus recessit. Qui maximis per triduum tormentis ignominiose afflictus, praecepit tandem unam auream suae similitudinis statuam fieri, atque per eumdem Kobbonem Germano seni deferri, spondens se, si evaderet, Christianum deinceps futurum, Deumque Christianorum indubitanter crediturum; sed quia non erat ex ovibus Christi, idcirco quod petebat obtinere non meruit. Ita prorsus inflatus, quemadmodum nobis idem Kobbo manifestum fecit, ac totus turgidus exstitit, ut nec auditus, nec visus, nec odoratus, vel [Col. 1036A] gustus in ejus corpore discerni potuerit. Sicque diffusis ad postremum visceribus medius crepuit, vitamque miserrimus mane finivit. Statua vero sacris oblationibus indigna, a quibus delegata fuerat retenta, veluti immundissima a mundissimo cordium inspectore refutata remansit.



CAPUT XIII.

Sed adhuc qualiter qui residui fuerant ex hac defecerint vita, prosequendo narremus. Ab eo sane die, quo monasterium almi praesulis Germani ingressi sunt, donec poenaliter cuncti interirent, ita, ut diximus, turgenti sunt (Kobbone teste) viscerum inflatione perculsi; quatenus omnis eorum coetus etiam in patria quotidie moriens periret, praeter quos Horich [Col. 1036B] postea jussit occidi. Timens etenim ipse ejusque optimates et populus pariter universus hujuscemodi morte pessima damnari, praecepit omnes qui residui erant, exceptis paucis fuga lapsis, quos nec mortis credimus evasisse exitium, decollari: eorumque capita veluti satisfaciens morbo, Christiano qui captivus illic erat populo tradi. Nam ita clades ingrassata Deo permittente saeviebat in plures, ut pene quicunque morbidum tangeret, exemplo eodem adtactus morbo et ipse deficeret. Insuper jussit cunctos captivos qui Christianitatis vocabulo censerentur, in regno suo perquiri, eosque cum libertate et honore absque alicujus contradictione in suam patriam reverti. Qui etiam haec et alia ultra quam sint inserta dicebant. Nos tamen ea quae a videntibus [Col. 1036C] percepimus, solummodo ponere disposuimus; magnum satis habentes, quod victoriam quam populi multitudo, communi obstante crimine, ex inimicis habere non potuit, beatus Germanus inclytus meritis, gloriosus miraculis, apud Deum tali donatus triumpho obtinere promeruit.



CAPUT XIV.

Quia vero duce Christo hucusque signorum dulcedinem sequentes processimus, nunc ordinem quo ipsius beatissimi corpus relatum sit dicere aggrediamur, his praemissis quae in villa Cumbis accedentibus infirmis, ejus patrociniis donata cognovimus: quae quo magis narrantur, eo amplius juvat a piae narrationis tramite non discedere. Igitur cum quidam [Col. 1036D] puer Dagenus nomine, ex familia ejusdem monasterii, surdus et mutus, omniumque membrorum officio destitutus, ad praefatam villam auxilio parentum deportatus fuisset, ita est subito meritis ipsius gloriosi pontificis pristinae redditus sanitati, ut et loqueretur pariter et audiret: et qui paralyticus manibus devectus venerat alienis, ovans ac laetabundus tribus in se miris ostensis, propriis jam coepit ire vestigiis. Namque a terra post paululum incolumis surgens, cum magna cordis alacritate illis qui aderant aiebat: Ecce, ecce adest beatus Germanus, per quem me totum Deo gratias agnosco curatum.



CAPUT XV.

Nec illud omitti debet, quod Christus ad laudem et [Col. 1037A] gloriam famuli sui largiri dignatus est, quod etiam audientibus proficere credimus. Fuerunt itaque in eadem villa duae puellae, longo tempore sic febribus valde vexatae, ut vix jam pedibus incedere valerent, quibus nec ulla medicinae ars eatenus potuerit subvenire. Quae cum fiducia magna ad eamdem ecclesiam in qua sanctissima ejus membra posita erant pergentes, petierunt a custodibus ut saltem sub tanti pontificis venerabile corpus eis transitus praeberetur. At illi fidem illarum plenam considerantes, promiserunt eas sicut humili petebant prece transire. Nec fides praemium distulit. Ita sane ipsius sancti corporis transito feretro ab eadem infirmitate mox curatae sunt, ut nullam exinde molestiam per idem tempus ulterius paterentur. Ergo mirabilis Deus in [Col. 1037B] sanctis suis, qui non solum eos in praesenti gratiarum donis mirificat, verum et post mortem tantis beneficiorum muneribus eorum meritis largientibus praestitis miraculorum glorificat signis.



CAPUT XVI.

Post haec vero cum ejus sacratissimum corpus a supradicta villa Cumbis ad monasterium reportaretur; quod tunc in via actum est manifestare placet in populis. Tanti denique praesulis beatissima membra monachis cum laudibus et hymnis ad proprium referentibus locum, contigit ut cereus qui praeferebatur ardens, validissimo flante vento, etiam in laterna in qua positus erat, exstingueretur. Dumque cum equo ad villam quis propter ignem qui rursus [Col. 1037C] debuisset accendi ire voluisset, coelitus effulsit, ut omnibus qui aderant, tanquam exstinctus non fuisset, in eadem laterna rutilans appareret. Unde ad hujus rei testimonium in eodem loco a fidelibus crux lignea [a 1Kb] ponitur: ut quod ibi tunc gestum est, quodque priusquam ad monasterium perveniretur geminatum miraculum, a transeuntibus futurisque non ignoretur generationibus.



CAPUT XVII.

Ventum est autem non paucis sanatis infirmis cum magnificentia et honoris obsequio ad Theodasium [b 1Kb] ejusdem sancti villam: unde sequenti die comitantibus rursum virtutum prodigiis gratanter egressi, venerunt psallentes rectoque itinere gradientes usque ad fluvium qui vulgo dicitur Biber [c 1Kb] . [Col. 1037D] Quo transmisso venerabilis praesul et abbas ipsius monasterii domnus Ebroinus obviam venit, multique utriusque sexus, diversi gradus et ordinis cum crucibus et cereis, reliquoque sanctissimo apparatu cum eo: plebs quoque civitatis villarumque circumquaque non modica, cum omni alacritate ac devotione cordis universi currentes. Nam clerici magna cum voce Deum laudantes, singultu interdum quatiente psallebant: populi autem nunc prae immenso gaudio lacrymas fundentes, nunc vero prae cordis [Col. 1038A] jubilo exsultantes, innumeras Deo gratias referebant. Nec uberior moestitiae fletus in transmigratione, quam laetitiae exstitit in reversione. Praefatus itaque antistes, aliique ad hoc delecti sacerdotes nobilesque viri, sacratissimum ejus corpus propriis humeris vicissim gestantes, reliquis omnibus ante et post feretrum cum laudibus et hymnis tripudiantibus bajulantiumque vestes attingere festinantibus, ad propriam deportaverunt ecclesiam. Cumque ad primam monasterii portam pervenissent, coeperunt hymnum Te Deum laudamus, te Dominum confitemur, coelo resonante ante ipsum decantare, ponentes eum super altare sancti Stephani in eadem ecclesia principali. Ubi tandiu mansit, donec translationis ejus festus dies, quae octavo Kalendas Augustas celebratur, [Col. 1038B] adveniret. Tunc accedens memoratus abbas domnus Ebroinus episcopus, tulit illum, et collocavit in suo sarcophago cum metu et nimia diligentia, benedicentibus universis qui aderant ac laudantibus Deum.



CAPUT XVIII.

Denique postquam ejus sacratissimum corpus in suo est collocatum sepulcro, illam visionem silendo praeterire non debemus, quae cuidam fratri nostro in eodem coenobio quadam nocte revelata est. Videbantur enim illi in sopore posito omnes fratres ipsius monasterii stantes in choro vestibus induti solemnibus, loquentes ad invicem quasi de his quae acciderant malis: respicientesque contra orientalem ejusdem ecclesiae partem, viderunt beatissimum [Col. 1038C] Germanum veluti in habitu militari ante altare sancti Stephani galeatum atque mirifice loricatum stantem, et uti ex campo certaminis armigeratum fessumque venientem: aspiciensque cunctos, interrogavit usitato gentis nomine, ubi essent vel quo abiissent Nortmanni ipsius templi violatores, patriae dissipatores, qui sua aliorumque sanctorum membra effodi compulissent. Cui humili satis (ut decebat) responso dixerunt, quia recessissent. Tunc venerabilis Pater, Bene, inquit, et Deo gratias respondit. Deinde in sedili quod ante memoratum altare paratum erat, ut eidem videtur fratri, residens, vocavit eos, jussitque ut sese ad deponendum ea quae portabat arma militaria juvarent. Interea quod aspiciebatur defecit. Nos vero tali habitu talique visione praefiguratum animadvertimus, [Col. 1038D] quod jam veraciter factum esse cognoscimus, ultionem dumtaxat a sancto viro ex inimicis coelitus reportatam: cujus interrogatio eorum perditionis declaratio fuit. In armorum quoque deponendorum adjuvatione colligimus, quod eum, immo nosmetipsos bene juvando adjuvare debeamus, ne talia nobis aut illi pro nobis ultra proveniant.



CAPUT XIX.

Nunc igitur paulisper considerare libet, quam metuenda [Col. 1039A] tuenda sint omnipotentis Dei judicia; quanta sit longanimitas atque justitia piissimi Creatoris nostri, vere terribilis in consiliis suis, patiens et aequissimus in universis operibus suis: qui si iratus servis suis negligentibus fuerit, cito illis poenitentibus placatus reconciliabitur, atque visibilibus sive invisibilibus prostratis hostibus, pacem contritis corde cum victoria dabit. Sic de populo Israelitico saepe legimus; sic nostris temporibus frequenter audivimus; sicque in nobis ipsis ejus pietatis gratia experti sumus. Ipse est enim Deus repellens et destruens, irascens et miserans, commotorumque contritiones sanans. Attendendum etiam beatissimus Germanus quantum sit glorificandus, quantumque venerandus, qui sic misericorditer juvat ad se cum fiducia confugientes, [Col. 1039B] sicque terribiliter justis, quod est fatendum, meritis percutit adversantes. Et quia longum ac difficile est per singula ejus virtutes retexere, maxime cum et antequam nasceretur ita dilectus gratusque Deo ut Joannes in utero matris exsultans inventus sit, cui virtus miraculi famulatrix exstiterit, placet in ejus laude hoc in loco paucis ludere versibus, sitque prioris libelli finis.

[Col. 1040A] Hic est Germanus, voluit quem mater in alvo
   Perdere, praesumptis haustibus atriferis.
Sed quia vitali fuerat respersus olivo,
   Non potuit sanctum commaculare malum.
Nam fuit egregia genitus de stirpe parentum,
   Qui quondam terris, nunc super astra nitet.
Optat enim fragili si quis dum carne manebat
   Nosse fuit qualis, hic sua gesta legat.
Et coelos postquam conscendit, quanta per ipsum
   Gesserit Omnipotens, promere lingua nequit.
Linquitur hoc illi bibulas qui solus arenas,
   Ac pelagi guttas dinumerare valet.
Hortor enim cunctos, maculat quos actio vitae,
   Hujus opem precibus poscere saepe piis.
Debilis ad cujus venit si turba sepulcrum,
   [Col. 1040B] Inde means rediit sana favente Deo.
Cui nunc et semper gratias agamus, qui nos meritis hujus fidelissimi sui praesulis de tot tantisque malis eripuit, quique nobis quotidie innumerabilium donorum beneficia ejus suffragiis praestat, faciens magna et mirabilia sine numero: cui sit honor et potestas, decus et imperium per infinita saecula saeculorum, Amen.



INCIPIT PRAEFATIO LIBRI SECUNDI.
[Col. 1059]

[Col. 1039C] Quia prioris libelli metas, optatum propinquantes portum, Christo sermonis vela regente, attigimus; acceptum ducimus ea modo miraculorum subnectere signa, quae postea Dominus per ejusdem pontificis merita gloriosa dignatus est pandere. Illa quoque quae rursus in ipsius sancti nostraque peregrinatione sunt facta, non incongrue addenda censerentur, nisi forte pudoris esse viderentur. Scilicet qui castigationis divinae posthabitis eruditionibus, tempus emendationis [Col. 1040C] necnon et fructum correctionis parvipendentes, ad hoc iterum prolapsi sumus, ut longiorem demum exsulationem dignissima expulsione pateremur. Sed absit ut vel nostra tacendo inaccusata pallietur iniquitas; aut coelestis qua sanaremur, nobis clementer adhibita quo non praeconetur, reticeatur benignitas; vel etiam tanti pontificis humanae saluti largita virtutum gratia immemorata transiliatur.



INCIPIT LIBER SECUNDUS.
[Col. 1039]


CAPUT PRIMUM.
[Col. 1039C]

Sancti vero corpus dum revectum, atque ordine supra digesto suo est in loco restitutum, accessit ex pago Oximensi [d'Hyesme] quaedam paupercula [Col. 1039D] mulier, nomine Hirmintrudis. Haec per novem annorum curricula contractionis calamitate oppressa, de loco ad locum, nisi aliorum manibus delata, nequaquam incedere valebat. Cumque eam Dominus per gloriosum antistitem Germanum curare voluisset, nocte quadam superveniente, vidit duas sanctimoniales virgines praeclaris vultibus coram se assistere, deferentes sibi panem et lac, signum futurae sanitatis, hortantesque ut comederet: molestia namque infirmitatis fatigata obdormierat. Cumque comedisset ex his quae attulerant, dixerunt illi: Surge et quomodocunque potes, Parisius ad sepulcrum beati Germani ire festina: cujus munere noscas te ex propria corporis debilitate curandam. Quae longo [Col. 1040C] aegritudinis vinculo de sua desperata salute, putavit se vano somni phantasmate deludi. Idipsum et parentes, quibus haec retulerat, dicebant. Sed alia iterum [Col. 1040D] nocte praedictae virgines eidem apparentes, cum quadam indignatione, blando quidem sermone eam allocutae dixerunt: Gaude, in proximo est enim ut cureris. Et quare quo tibi praecepimus non isti? vade igitur saltem nunc, nec moram feceris. Porro expergefacta mulier, auxilio tandem fratris asello levatur, sicque ante tumulum tanti patroni delata exponitur. Permissa itaque est in atrio ejusdem ecclesiae ipsa nocte requiescere. Sed priusquam mediae noctis spatium transmitteretur, evigilans, quasi quodam medicamine delibuta, per seipsam aggreditur ecclesiam, fratribus jam ex more vigiliarum solemnia celebrantibus. Interea membra sibi male cohaerentia coeperunt resolvi, atque in antiquum mox officium reverti: quae pro anxietate cordis corporisque relaxatione [Col. 1041A] magnas institit voces emittere, ut omnes qui aderamus audivimus: factoque mane, illi Domino beati Germani precibus miserante propriis concessum est ambulare vestigiis: sicque per iter quo venerat rediens, omnibus bonum sibi largitum narrabat.



CAPUT II.

Nec illud praeterire debemus quod simili modo factum contigit miraculum. Nam inter caeteros ex diverso properantes, venit quidam juvenis ex pago Bajocasino [de Bayeux] vocabulo Hildemodus, qui ita renibus contractus tribus continuo exstiterat annis, ut eo ipso dolore genuum ac tibiarum seu pedum privaretur officio: isque multa venerabilium sanctorum circumiens loca, quo pristinam illorum [Col. 1041B] suffragiis recuperaret sospitatem, a nullo prorsus destinatus est sanari. Supra dicta autem sanctissimi pontificis imminente celebritate, a quodam venerabili viro per soporem est admonitus, ut monasterium ejusdem sanandus adiret. Qui nihil de visione dubitans, eo die qui eamdem praecedit solemnitatem, nono Kal. Augustas, cum ascellaribus venit ante sancti Patris sepulcrum, jaciens se pronus in terram. Cumque diutius pro sui recuperatione Deum beatissimumque praesulem intentissime exoraret, subito coepit coram oculis omnium illic adstantium membra prolixa aegritudine torpentia gemens extendere. Nec mora. Statim namque surrexit benedicens Deum, sanctumque glorificans Germanum: et non solum ipse, verum et qui praesentes eramus, omnisque frequentia populi qui convenerat, pariter benediximus [Col. 1041C] Domino, qui talia meritis sui confessoris dignabatur concedere.



CAPUT III.

Illud quoque quod divina bonitas eodem vespere ad famam nominis tanti viri ostendere voluit, reticeri non debet quin inter caetera narretur miraculorum insignia. Fuit quidam puer (ut putabatur) duodennis, de pago Aurelianensi et familia beati Patris Benedicti, qui de matris vulva in lucem renibus contractus ac genibus proruperat; nec aliter se ullo modo movere poterat, nisi manibus nitens semivalidum promoveret corpusculum, insuper et ita ab ineunte aetate, officio loquendi privatus adoleverat, ut more ipsius lingua potius strepitum, quam verborum [Col. 1041D] exprimeret sensum. Qui cum ad beati Caronis [S. Chron] Martyris sepulcrum, qui juxta oppidum situm est Karnotinum [Chartres], a quolibet gratia pietatis deportatus fuisset, interventu ipsius sancti Caronis pedes ejus, contractione genuum perseverante, a posterioribus solummodo sunt disjuncti. Inde vero ad patrocinia almi patroni nostri quandoque perductus, obtentu misericordiae permissus est ad sancti pontificis confessionem manere. Cumque jaceret fratribus jam in ecclesia vespere psallentibus, [Col. 1042A] coeperunt mox nervi atque nodi a nativitate contracti corporis resolvi, necnon et ad usum ambulandi divina miseratione per beati viri suffragium aptari: qui cum fide venienti impetrare potuit quod natura vitiata negaverat.



CAPUT IV.

Non enim debent esse (quod longe a fidelibus sit) oneri, quae Christus suis sanctis amicis dignatur largiri. Nam qui gesta virtutesque eorum qui jam cum Domino in coelesti regnant Hierusalem audire renuit, ipse procul dubio sibi testis exsistit, quia nondum ad illorum perfecte suspirat consortium. Contra vero qui recolit, legit vel audit; ille utique, licet in terris adhuc positus, concivem illorum se evidenter esse demonstrat in excelsis. Igitur ex quadam possessione [Col. 1042B] ipsius beati viri, quae in pago Pinciacensi [a 1Kb] sita Prunidus dicitur, fuit quidam homo nomine Adoardus, ita oculorum privatus lumine, ut illi continua nox esset, nec quidquam lucis haurire posset. Hic ad sancti pontificis festivitatem manibus, utpote caecus, aliorum deductus, ad sacra missarum solemnia inter reliquos qui convenerant devotus adstabat: et ecce subito antequam Evangelium legi inchoaretur, coepit ab ejus oculis magnus quasi lacrymarum fluxus mirum in modum manare. Cumque diu hoc ageretur, et ipse rivulorum fontem de suis maxillis crebra manus adhibitione extergeret, superno mox respectus intuitu, incipit paululum splendoris inspicere. Deinde gratias agens toto devotionis affectu, solo prostratus obnixe precabatur, ut sibi jam partim [Col. 1042C] reseratum lumen plenius redderetur. Nec ejus sunt preces apud Altissimum cordis inspectorem sanctumque frustratae virum. Statim namque exauditus, pristinum recepit visum: missarumque peracta solemnitate, venit jam clare videns ante poliandrum [id est sepulcrum] beatissimi confessoris glorificans Deum, qui sibi ejus precibus, per tot annorum curricula luminis ademptam reddiderit dignitatem.



CAPUT V.

Ut igitur castigantis nos inaestimabilis divinae bonitatis miseratio evidentius praedicetur, illa quae rursus in ejusdem sancti ac nostra peregrinatione, ut meminimus, facta sunt miracula persequamur, etsi non sermone verborum copia phalerato, virtutum [Col. 1042D] tamen speciositate colendo. Non post multos denique annos, iteratis saepius malis, suscitavit nobis Deus saevissimam earumdem gentium persecutionem qua nos merito affligeret, afflictosque ut pietatis pater emendationem compelleret. Nam quemadmodum prospera a recto tramite per mentis elationem aliquando deviant, ita et adversa per contriti cordis humilitatem ad nostri nos custodiam revocant. Sola enim vexatio intellectum dabit auditui. Hujus itaque persecutionis orto flagello, sanctorum circumquaque [Col. 1043A] jacentium corpora non solum a sepulcris instaurato dolore effossa, verum etiam et ad proprias possessiones sunt hac illacque devecta. Cumque paratum fuisset quo sanctissimi corpus Germani ad superius dictam villam Cumbis iterum ferri deberet, illud nos quod tunc ibidem gestum est miraculum dicere juvat. Quidam autem nostrum, nomine Adalarius, monachus et sacerdos, sic per tempus continua renum fatigatione debilis factus exstiterat, quo nullo modo per se vel ad modicum, nisi uno et praesertim duobus sustentatus baculis, incedere valeret. Quibus adductus venit ad ecclesiam inter reliquos gemens: accedensque ad sancti praesulis corpus jam ad efferendum feretro aptatum, studuit unus nec tardior quidem esse portantium. Et hoc divino suffragante auxilio [Col. 1043B] precibus sancti sublevatus, relicto, imo, ut ipse post aiebat, oblito baculorum officio, vicissim peregit, usquedum ad praefatam Cumbis villam vinculo infirmitatis solutus pertingeret. Quo in loco beati corporis gleba super altare venerandum exposita, ipse gratias agens ad omne quidquid voluit sanus evasit.



CAPUT VI.

Deinde contigit post aliquod evolutum temporis spatium, ut illuc quispiam daemonio plenus adduceretur, quem quatuor ferme viri tenere vix possent. Maligna quippe vigebat virtute, eratque ex ipsius sancti familiae colonibus, atque de villa supra memorata Prunido. Advenit ergo manibus violentorum impulsus, tergiversatione reluctante hostis, Justi [Col. 1043C] praesentiam nimium formidantis. Itaque multas illi adjurationes juxta consuetudinem exorcismi quidam nostri fecerunt, dantes insuper et haustum aquae benedictae. Sed ut in eo potius apostolici viri meritum praefulgens panderetur, universis ab eo tandem quiescentibus accessit ultima ejusdem exorabilis medicina. Qua depulsa callidi pervasoris morbida foeditate, omnis in eo incolumitas sensus vigore restituto informatur. Iniquissimo siquidem habitatore projecto, liber exivit captivus ab angue: remansitque non solum quatuor, sed uno minus homine valens.



CAPUT VII.

Adducitur et quaedam femina utramque manum gestans aridam. Haec olim pro qualibet sibi adhaesibili infirmitate ad sanctae Mariae [Notre Dame de [Col. 1043D] Moussy] basilicam, quae ibi prope sita est, annuale votum juxta suae paupertatis modulum ex dimidii denarii quantitate constituerat. Sed adveniente Dominicae Resurrectionis die, emit inde, blanda diei subripiente occasione, edulium carnis, atque comedit, parvipendens melius non vovere, quam post votum vota non reddere: statimque ut sole clauso gratia soporis cubilis sui secreta petivit, ita manibus voti violatricibus ea in nocte contrahitur, quemadmodum emortuo in eis operandi officio, palmarum [Col. 1044A] intima ungues producti penetrare viderentur. Quae mane facto veniens, dum ante altare in quo sanctum quiescebat corpus statuta fuisset, sic post modicum emendato delicto, ut fuerat prius, sana regreditur: nec gloriosa domina gloriosum dedignata est Germanum consortem seu reparatorem sui habere miraculi.



CAPUT VIII.

Ut autem taceamus de reliquis ea tempestate per eumdem sanctum in eodem loco patratis miraculis, dicatur nunc illud de quodam caeco mirabiliter curato, qui dum alieni gressus solatio fuisset attractus, suam illic per dies exorando praestolabatur salutem. Nam et solitus erat alia nescio quadam intercurrente infirmitate, multas crebrius quam subitas [Col. 1044B] cum gemitu doloris effundere voces. Unde aliquando quasi importunus, et qui ecclesiae silentiis esset inquietus, a quibusdam correptus, nimis moerens aliorsum ire disponens recessit; destinavitque animo, ut ad quamdam ecclesiam in villa Ruoilo [a 1Kb] in ipsius sancti honore dicatam, quia prope erat, diverteret; ibique dum tempus sui veniret miserendi maneret. Quod cum praevio se ducente fecisset, antequam ejusdem basilicae januam intraret, lumen oculorum recepit: moxque tanta coelitus sibi data visitatione jocundus, ad eumdem sanctum videns laudesque vociferans Cumbis revertitur. Fuit itaque gaudium fratribus universisque inibi conversantibus, atque per omnes circumquaque non modica admirationis laetitia. Hi ergo a quibus exasperatus recesserat, [Col. 1044C] poenitentes aiebant, se et alios tali facto commonitos, ad pauperum debiliumque importunitates patientes esse debere.



CAPUT IX.

Hinc Helagiam, generosi sanguinis feminam, inter reliquos illuc venisse sanandam, simulque sanatam rediisse videamus. Haec ita suffocationis molestia per prolixi temporis cursum elanguerat, ut nec saltem divinis aliquando interesse cupiens officiis, dum solius tantum legeretur Evangelii lectio, durare pedibus stando valeret. Neque hanc Dominus piis sancti carere voluit beneficiis. Quae diebus plurimis alieno portatu subvecta, eam in qua ipsius erat corpus frequentans ecclesiam, cum cereis necnon et aliis oblationibus piissimum ex animo venerabatur patronum. [Col. 1044D] Cumque terminus quo ejus devotionis labor remunerari deberet, divinitus jam praefixus incumberet, statim coelesti perfusa medicamine, tanta corporis valentia ante ejusdem sancti praesentiam donatur, quatenus Deo ipsique beatissimo gratias agens reparata saluti exsultans rediret.



CAPUT X.

Dignum ducimus quod in sequentibus rythmo continetur recolendum interserere miraculum. Nortmanni vero apud eumdem locum qui dicitur Oscellus [b 1Kb] , in [Col. 1045A] quadam Sequanae insula residentes, Parisius saepe, dum prorsus placebat, navali excursu veniebant. Redimebantur ergo omnia in circuitu vicina monasteria, ne illorum saevitia impositis ignibus cremarentur; studebantque praeterea vicissim equis, quatenus aliquos nobilium gratia pecuniae capere possent. Unde veluti ex mitissimi veri domni Luduwici [a 1Kb] abbatis redemptione, non modicum et incomparabile acquirebant lucri negotium. Et quotiescunque tale quid agere disposuissent, dissimulabant se multis diebus ante, nullatenus quoquam ire, ne cui illorum furtivus innotesceret adventus. Proinde decreverant mutua silentique consideratione Parisius sive ad nostrum aliquando percurrere locum; omnesque ibidem sub malefida securitate commorantes insperate decipere. [Col. 1045B] Restiterant siquidem in eodem monasterio qui ipsum custodirent fratres fere viginti. Quibus matutinale orto jam crepusculo Paschalis sacrosanctae festivitatis officium celebrantibus, adsunt Nortmanni, qui Parasceve die equis ascensis iter arripuerant veniendi. Quos quidam nostrorum equites paulisper pervenientes, eorum eis quamvis sero malignum nuntiaverunt adventum. Illis autem non credentibus, sed magis laudibus divinis insistentibus, pagani sine mora insequentes venerunt, cunctosque ut erant in ecclesia circumcinxere psallentes. Tunc, quod magnum fuit declinandi subsidium, clausis in eorum oculis ecclesiae portis, omnes sese in quaeque latibula vel puteos immergentes absconderunt; quo non ex omnibus nisi unum equo fidentem, tanti praesulis [Col. 1045C] suffragantibus meritis, interficerent. Itaque fugientes, ante conspectum ipsorum ibant. Nec aliter inquam verissime, nisi ut quidam illorum ante enudatos etiam gladios, cum esset dies, illaesi transierunt. Quibus ita angelica administratione salvatis, interfectis praenuntiis atque aliis in circuitu et in medio monasterii ex familia plurimis, omnia veluti spurcissimi invasores quaeque in ecclesia vel extra invenerant diripientes; cum proventus exsultatione, cellario fratrum igne supposito, reversi sunt. Tunc universi de qualibuscunque quibus se abdiderant egressi latebris, concurrente etiam hinc inde populo civitatis, subverterunt tantum Spiritus sancti gratia ignis ardorem, jam ad cuncta consumenda, spatia altiora petentem. Neque, quod postea nostris iterato [Col. 1045D] contigit delictis, locus tunc penitus crematus disperiit.



CAPUT XI.

Caeterum ut sit memoria Justi cum laudibus, ad ea quae in Novigento [b 1Kb] villa nostra super Maternam fluvium sita dum ibi moraretur, dumque inde reverteretur [Col. 1046A] facta didicimus, sed non ad cuncta vertamus sermonem. Nam si eamus per singula, exuberans erit modus in pagina. Contigerat ergo terrore paganorum ultra Parisius jam et castelli Milidonis [Melun] terminos excurrentium, sanctissimum corpus ab Acmanto [Esmant] quo nuper delatum abierat, illuc transferri. Homo igitur ex eadem villa ita infirmus per annos ut vix incedere posset, totoque corpore nulla sibi subveniente medicina debilitatus adveniens, candelam secum detulit, munus fidei, pretium sanitatis. Sed antequam illam accendere conatus quod coeperat peregisset, quaesitum, videntibus qui aderant universis, e coelo respectus donum percepit. Ergo si regni coelorum inaestimabilis magnitudo cujuslibet quantitate pretii emi potest, multo magis [Col. 1046B] vera fide sanitas corporis. Tantum enim Christianus accipit, quantum credit. Confestim siquidem oblato munere sanatur, atque domus suae limina gaudens revisit.



CAPUT XII.

Erat ibidem sane concursus infirmorum hinc inde confluentium plurimus: quorum causas ut sic breviter colligam, caeci gaudebant videntes, claudi ambulantes, curati diversi febricitantes, atque plurimi variis corporum contagiis liberati gratias agebant laetantes: singulisque largiebatur remedii gratia, prout digni inveniebantur medicantis clementia. Ita quoque dumtaxat ut qui vespere debilis adveniret, mane facto saepissime incolumis exiret. Inter quos puerulus de pago Stampensi [d'Etampes] insanus [Col. 1046C] defertur: habebat enim contractione nervorum membra damnata. Qui a matre deportatus, deprecatur ipsa obnixe, ut se cum puero ea nocte in eadem basilica, in qua sancti praesulis corpus venerabatur, remanere liceret. Deinde hora ejusdem noctis adveniente, ut putabatur, jam media, puer, matre nesciente, solus adsurgens, per eamdem ecclesiam pedum cohaesione utcunque soluta ambulare tentabat. Evigilat mulier, gaudetque de nati visa salute: sicque ipsa atque sequenti nocte eodem in loco transacta, totus post biduum sospes affectus, genitrice jocunda recessit.



CAPUT XIII.

In eadem denique Novigento villa quae et quanta [Col. 1046D] fuerint (ut paulo supra retulimus) sanitatum charismata ejus bonitatis munere advenientibus exhibita, sine crimine fatemur nos ignorare. Quam vero fuerint innumera, ille qui dedit cooperator piissimus, solus novit Jesus. Ideo ad id quod ardet animus transeuntes, ejus reversionem mente hilari exponere festinemus. Fratres igitur qui illic aderant [Col. 1047A] sanctissima ejus corporis membra custodientes, una cum ipso loci ruinas saltem invisere festinantes egressi; Nortmannis jam amico pacis foedere regno eductis, iter reversionis laeti suscipiunt: fuitque eis in revertendo navalis congruus apparatus. Unde Maternae fluvium pariterque Sequanam enavigantes, venerunt citra Biberis ac Sequanae confluentia portum facientes: eductumque sacratissimum corpus a navi, excepimus illud multi utriusque sexus et ordinis ibidem congregati, ut miraretur vix clericos ad eum tollendum accedere posse. Nam ex sui quondam episcopii domo, canonici primi uti pontifici adsistentes exceptionis peregere ministerium, hujus antiphonae congruam jubilantes melodiam: O quam venerandus es, egregie Germane confessor, qui terrena [Col. 1047B] contempsisti, et coeli januam exsultans petisti! Modo victor fulges in virtute coelesti, ideoque supplices te exoramus, ut intercedas pro nobis ad Dominum Deum nostrum. Factaque geniculatione, ac oratione Dominica et missa pro universis solemniter dicta, ex monasterio sancti Petri necnon et beatae Genovefae virginis religiose accedentes clerici, eumdem sequentes ordinem coeperunt sancto humeris suscepto corpore hanc psallere antiphonam dicentes: Iste est Germanus pontifex maximus, qui per supernam gratiam divina dans miracula, promissa sumens munera, vivit perenni gloria. Deinde nos uti decebat servulos corruentes, salutationis novum habentes hymnum, verenter adfuimus: surgentesque a solo quo dignissima ejus reverentia prostrati jacueramus, post orationem [Col. 1047C] et collectam, jam cuidam contractae feminae ac caecis duobus collato sanitatis beneficio, quo unaquaeque videlicet exceptio proprio decoraretur miraculo, ita concrepantes intulimus:

Ave, praesul benedicte, ave nunc piissime,
O Germane venerande, Pater et eximie,
Plebis temet cum fideli comitantis agmine,
Veni jam, veni benigne, redi pastor optime,
Oves proprias require, ac paci restitue,
Nec tristari ultra sine de sublato pignore.
Deplorabat te cessisse dominum Lutecia,
Se plangebat et lugebat caruisse gloria,
Quam adplaudet recepisse jam tua praesentia.
Heu quam flebant et gemebant servi tui monachi,
Et caterva populorum cuncta nimis propria,
[Col. 1047D] Cum fuisses exsul loco a tuo, sanctissime!
Quis illorum sermo valet planctus fari cordium,
Atque simul expedire fletus amarissimos,
Quod sacerdos pietatis pulsus esset impie.
Qui si cessit feritati paganorum rigidae,
Necnon loco vel ultrici flammae; tamen adfuit
Votis dignis famulorum praesens in periculis.
Unde juvat nos adire illud dictu nobile,
Quod stupendum et mirandum inferat miraculum,
Pro quo dignae confessori referantur gratiae.
Itaque dum illucessit Paschae dies splendida,
Dumque laudes celebrarent matutinas Monachi,
[Col. 1048A] Circumdantes se paganos miro ludunt ordine.
Nam ut cunctos gloriantur se cepisse miseri,
Utque gyro mox vallarunt omnes fere proximo,
Te precante liberantur prope capti servuli.
Dumque nullus sese putat habere superstitem,
Gladiatam evasisset qui Danorum aciem;
Omnes se de locis mergunt abditis incolumes.
Cerneres tunc lacrymantes non loquentes invicem,
Dum de necis quasi fauce se viderent surgere.
Vota solum cordis dabant tacita dignissime.
Unus tantum praepeditur caecae mortis obice,
Atque telo perforatur hostis velocissime,
Ne tanto summus careret pontifex libamine.
Salve clemens, hinc precamur, salve praesul agie,
Omnem clerum te colentem cum devoto populo
[Col. 1048B] In praesenti ut mereamur uti prece commoda,
Hincque celsi paradisi regnum nobis obtine,
Quo simul tecum psallamus Patri laudes Domino,
Atque toti Trinitati consonantes angelis,
Sanctus, Sanctus, Sanctus, Dominus Deus exercituum.
Coeli tuae pleni manent atque terra gloria.
Osanna qui benedictus in excelsis venerat.
Gloria sit Deo Patri atque laus Altissimo,
Honor, virtus et potestas Jesu Christo Domino,
Dignitas et unus apex sit quoque Paraclito, Amen.
Quo ad finem usque ita completo, fuimus jam licet ex adverso proximi partim adustae, necnon et permultum dissipatae civitati, cujus demolita facies nos omnes in dolorem adducens, competenter exegit [Col. 1048C] psallere: Aspice, Domine, quia facta est desolata civitas plena divitiis, sedet in tristitia domina gentium, non est qui consoletur eam, nisi tu Deus noster. Multi namque canentes, plures vero cernebantur plorantes: sicque processimus in pratum [a 1Kb] usque, quod sub ipso est monasterio. Eramus vero moerentes, quod postea quam propriam intraveramus tellurem, nullas ut antea ostensas noveramus virtutes, sed ecce subito ex tanta populi multitudine, unus procurrens accessit. Habebat enim causa poenitentiae ferri circulum in brachio, ut solet fieri, arctissime obvolutum. Jamque tempus increverat, ex quo illi casu propriam occidenti matrem, hujusmodi poena accesserat. Qui vociferans et tanti viri pietatem sibi adjutricem expostulans, ut manum ad feretrum, quo [Col. 1048D] sancti sacrum bajulabatur corpus, pallium saltem desuper contingere cupiens protendit, illico ferrum de brachio exsiliens mirandum crepuit, ita ut in aera sursum evolans videretur a multis. Quae res nos universos hilariores efficiens, nonnullos etiam in lacrymas prae gaudio movit. Sed et caro armillae hujusmodi asperitate in profundum exesa, quod gestum erat pretiosum pandebat miraculum.



CAPUT XIV.

Advenerat et quaedam mulier adjumentis fidei comitata, quae a cunabulis ita nuncupata, dicebatur [Col. 1049A] Electa. Haec prorsus, ut nobis quasi eadem adhuc infirmitate dolens aiebat, ita per decem annorum curricula manus dexterae ariditate contabuerat, quo nullo modo vel ad os eam porrigendi posse habuerit. Accedens itaque coepit magnae humilitatis precibus supplicare, quemadmodum sibimet tantum sub ejusdem sancti corporis feretro, ut eramus in ambulando, transitus concederetur. At ubi vix intromissa (erat enim compressio populi multa) transisset, sic illius aridae manus debilitas extemplo curatur, quatenus omni recepto vigore, solitum propriae actionis exerceret officium. Hanc namque vidimus incolumem, et Meroldum qui venerat caecus necnon et Aldegundem videntes.



CAPUT XV.

[Col. 1049B] Pervenimus ergo psallentes nimia lassitudine ac solis ardore fatigati hora quasi sexta ad monasterii januam. Annus autem circuli resurgentis Christi octingentesimus sexagesimus tertius; dies vero mensis quarto decimo Kalendas computabatur Augustas. Tunc hymno Te Deum laudamus incoepto, intravimus ecclesiam, deponentes idem sacro-sanctum corpus [Col. 1050A] super ipsum in quo prius jacuerat sepulcrum. Deinde concinentes antiphonam: Laudem dicite Deo nostro omnes sancti ejus, et qui timetis eum pusilli et magni, quoniam regnabit Dominus Deus noster omnipotens, gaudeamus et exsultemus et demus gloriam ei, facta oratione ac pro omni qui convenerat coetu peracta missarum celebritate, intulimus illud in sancti Symphoriani cryptam, ubi primum migrans [a 1Kb] quieverat, atque post ejusdem sancti martyris altare in praeparato sibi tumulo venerandum posuimus. Unde evolutis temporum spatiis, atque monasterio jam ex parte reaedificato, adveniens gloriosus semperque pius rex Carolus ejusque regni consors Richildis regina, simulque pater et pastor noster domnus Gauzlinus [b 1Kb] abbas et Ingelvinus episcopus, aliique [Col. 1050B] praesules sive regni sui principes, retulerunt eadem sanctissima membra cum laudibus et hymnis ad proprii locum sepulcri. Ubi auxiliante Deo et Domino nostro Jesu Christo, socia Spiritus sancti gratia, multi usque hodie venientes ejusdem sancti Pontificis meritis sanantur infirmi ad gloriam et laudem sanctae et individuae Trinitatis in saecula saeculorum, Amen.




[Col. 1049]
ACTA TRANSLATIONIS S. SAVINI MARTYRIS, AUCTORE AIMOINO.
(Apud Marten., vet. Script. et Mon. ampl. Collect. tom. VI, p. 806, ex ms. illustrissimi domini Chauyelin, regiorum sigillorum custodis.)




[Col. 1049]
OBSERVATIO PRAEVIA.

[Col. 1049D] Acta translationis S. Savini martyris suppeditavit nobis codex antiquus illustrissimi domini Chauvelin, regiorum sigillorum custodis, ab annis circiter 800 exaratus. Aimoinus, illorum auctor, alter nobis non videtur a celeberrimo illo Aimonio Parisiensis S. Germani a Pratis monasterii asceta, qui tempore Caroli Calvi librum de inventione et translatione sancti Vincentii aliaque conscripsit. Et certe id non obscure innuit in fine praefationis, ubi S. Savini domnique mei Germani, inquit, sanctitate adjuvari se postulat.

In hoc autem opusculo duo praesertim occurrunt observanda. Primum, illustrem virum Baidulum clericum palatinum Majoris monasterii Turonensis abbatem, apud eruditos hactenus ignotum, S. Savini corpus ex ecclesia a Wandalis olim diruta, quamplurimis retro annis omnino deserta, ac vepribus et spinis obsita, in proprium Cerisiacum praedium transtulisse, ubi, aedificata in honorem genitricis Dei [Col. 1050D] Mariae basilica, canonicos posuit et dotavit, variis beneficiis cumulavit. Secundo, locum illum, posita ibi monachorum norma, longe cultiorem ac venerabiliorem evasisse, quippe domus omnis cum ecclesia nobiliori atque ampliori schemate consurrexit. Id auctoritate simul ac pietate Caroli Magni factum tradunt, qui monasterium regia magnificentia constructum restauratori ordinis monastici in Gallia Benedicto Anianensi abbati regendum commisit, ubi, congregata maxima monachorum caterva, Benedictina religio ita floruit, ut ad varias inde congregationes subsecutis temporibus diffusa fuerit. Ex S. Savini quippe monasterio ad restaurandam in Augustodunensi S. Martini coenobio disciplinam cum sancto Hugone et sedecim aliis monachis assumptus est maximus ille Berno, qui postea Gigniacensi, Balmensi ac demum Cluniacensi congregationi abbas praefuit: idque petente ac procurante Badilone comite, Aeduensis asceterii restauratore, cujus olim, [Col. 1051A] ut conjicimus, Baidulus propinquus, S. Savini basilicam construxerat ac dotaverat.

Porro haec Acta conscripsit Aimoinus ad petitionem Hucberti abbatis S. Savini, qui a vulgatis hactenus [Col. 1052A] hujus coenobii indicibus exsulavit, quique post Dodonem Benedicti Anianensis discipulum et successorem collocandus videtur.



AIMOINI PRAEFATIO
[Col. 1051]

[Col. 1051A] 1. Vere crediderim hoc tam parvum quam magnum hujus sequentis operis sacramentum mihi divina sanctique Savini praecipui testis Christi miseratione donatum: parvum dico quantitate voluminis, magnum vero reverentia martyris. Nam et talia ne legentium auditorumque sensibus fastidienda sint, paucis oportet innotesci. Et utinam, licet immeritus presbyter, is talis inveniar, qui et sancto deferam, [Col. 1052A] ipsiusque amplexandae congregationi, memorando videlicet ejus coenobii Hucberto abbati, et sub eo pie colendis Patribus, aliquid cum honore futurum relinquam, utque ad sancti martyris laudem vestramque jucunditatem fieri possit, illius, domnique mei Germani sanctitate, vestrarumque orationum solamine, Dei sanctique Savini amici me supplex imploro juvari.



INCIPIT TRANSLATIO.
[Col. 1051]

[Col. 1051B] 2. Ea sane tempestate qua Wandalorum populatio, ut usque nunc ex antiquitate refertur, in vicinas exterasque longe lateque saeviebat nationes, ecclesia quae desuper corpus erat beatissimi martyris Christi Savini, diruta, ipseque locus ita desolationi habitatorum absentia traditus est, ut eremi vastitate obsitus, per multum inhabitabilis desereretur annorum cursum. Quod etsi aliqui, pauci duntaxat, restiterant vicini incolae, et quorum manus ad hoc reparandum minime sufficerent. Tempus namque profusum transiit, sed non memoria oblita est loci: qui licet incultus, priscorum tamen volvebatur per ora sacratus, beatique Savini corpori scientissime dedicatus. Cumque longioris aevi defluxo jam spatio, Omnipotens et locum restaurari, et sanctum manifestius recoli disposuisset, [Col. 1051C] quomodo acciderit gratum in brevi dicere fuit.

3. Cum igitur quoddam pecus cujusdam coloni hominis aliquando aberrasset a grege, ille, animali in pascualibus non invento, remotiora silvarum, de pecore desperatus, aggressus est loca, repertoque extra pecoris vestigio, coepit sequi donec spinarum ruborumque asperitate longius arceretur ab incoepto. Sed quod est pro perditis rusticorum pauperum, laborem quamvis gravem evincere persistens, ferro veprium omniumque stirpium sibi nocentium dextra laevaque impedimenta succidens, ad locum tandem sic desudans prorupit, in quo quadrupede quod quaerebat jacenti conspecto, accessit, eum commovens, sed pecus ullo modo se levare non potuit. [Col. 1051D] Obruerat enim intrans ejusdem olim basilicae septa, taliter debile jacens, quatenus omnibus contractum membris, nec assurgere, nec incedere penitus valeret. Brachiis tamen illud impositum portavit ad domum, vicinis gesta replicans universa.

4. Crescebat itaque hujusmodi narratio per dies, atque dilatabatur prolixe. Manebat quidem de sancto, et ejus ecclesia vivens adhuc, ut praemisimus, fama: sed eatenus quo fuerit in loco, mortuis jam [Col. 1052B] qui noverant, ignorabatur. Non tamen deerant, qui a videntibus priorem ejusdem basilicae statum, ea quae tunc quasi nova dicebantur, se antea crebrius audisse certissime faterentur.

5. Interea quidam presbyter, nomine ac merito Bonitus, his diligentia attentis, institit divino sanctique martyris amore conductus, ecclesiam martyrii reconstruere, locumque ut est hodie habitationi restruere. Quod autem inter caetera unum ibidem miraculum a Bonimio sacerdote ipsius Boniti nepote comperimus, sufficiens ad id quod agitur interponere judicavimus. Aiebat enim inter haec quae ab eodem suo avunculo referri de sancto saepius asserebat, quasi modo idem Bonitus equum sibi quondam furtim subtractum interpellatione domni Savini recuperare [Col. 1052C] meruerit. Equo siquidem perdito, quid faceret, frenum necnon et sellam accepit, atque ante sancti tumulum sic increpitans, moerensque projecit: Te, inquit, sancte martyr, cultui seu venerationi ecclesia tibi refecta, pro parvo possim et laborando restituere, tu, proh nefas, equum mihi tuis meritis, ut poteras, non custodisti. Equidem servio ecclesiam, num patior? Quod si rectum videtur, Deus discernat, tuque perpende, mihique equum restitue. Haec et plura postquam sic veluti juste querelans intulit, reversus ad domum, nocte superincumbente, placido se sopori donavit, deinde galli voce somni torporem linquere monentis evigilans, officium nocturnale atque matutinale ante sancti sepulcrum reverenter solito complevit. Quo peracto, dum se [Col. 1052D] ab ecclesia domui redderet, equus nuper furatus, nullo se regente, mox in facie praesto fuit, dominique praesepium, utpote notum repetens, stabulum cursu ingreditur: quod presbyter cernens, Domino sanctoque ejus martyri Savino grates rependens, studiosiorem se deinceps circa Dei martyris cultum exhibuit.

6. Erat denique vir prosapia clarus, rebus inclytus, Badilus clericus palatinus abba Majoris monasterii [Col. 1053A] Turonensis, haereditaria ibidem juxta in villa nuncupante Cerisio, jure propinquitatis possidens praedia: qui hujusmodi dum advenisset, agnitis negotiis, incipit prudenti animo audita meditari, atque si taliter esse vulgata possent sagaci perquisitione scrutari; cumque ex praesentium et antiquorum relatione, insuper et miraculorum attestatione, idque etiam loco pandente, rem verissimam esse collegisset, conatibus piis sedulisque anhelare, quo et sibi ex sancti martyris parte cederet gratia, et sancto martyri ex suarum portione rerum amplificaretur dignitas. Quid inquam? In eodem praedio, quod non antea molitus fuerat, in honore Virginis matris Christi, divinitus ardens condit, sacratque basilicam, habitationes facit, clericos imponit, necessaria [Col. 1053B] cuncta exornat, demum vero ad sancti tumulum cum fiducia, omnisque obsequii diligentia supplex accedens, celebratis officiis missarumque solemniis, Deum sanctumque postulans martyrem, ut illi quod nisus fuerat concederet perficere, tantum tamque copiosum pignus a loco in quo jacebat cum tremore psallens assumpsit. Ibat ergo feretro corporis supposito, gaudenter exsultans, nulla sibi in sancto opere impediente difficultate, quousque ad reverendam egregio martyri quam paraverat perveniret urnam; in qua pretiosum, gratias agens divinas, corpus honeste recondens, dotem ecclesiae ipsique martyri, totumque praedium familiamque donavit. Itaque Deum, quod suis annuerit votis, sanctumque Savinum magnifice laudans, gratulans exivit et [Col. 1053C] ovans.

7. Caeterum dum vixit non cessavit conferre munera, augere beneficia, quibus locus ditaretur et cresceret. Plures quoque nobilium ejus actus eximios imitati, addiderunt thesauros, contulerunt alodos, multisque donis locus effulsit, positaque ibi monachorum norma, redditur quanto cultior, tanto prorsus venerabilior. Erat autem et est situ habilis, silvarum arborumque fructuosarum amoenitate jucundus, cum pratis et vineis, aqua et molendinis.

8. Ergo monachis post divinum persolutum officium, operibus manuum, quod suum eorum est, sollicite studentibus, domus omnis cum ecclesia nobiliori ampliorique schemate consurgit. Quorum bonitatis ordinisque religio, Deo sanctoque martyre [Col. 1053D] suffragante, illic talis exstitit, quae multorum et maxime magnatorum mentes ad recolendum duntaxat munerandumque locum dulciter invitaret. Talis floruit, talis cum bonarum actionum fructibus hactenus vernat, talis quaeso et opto in Jesu Christo permaneat.

9. Nec illam aliis omissis silendam reor quae post venerabilem ejus corporis translationem praecipua facta fuisse dignoscitur virtus, ad ipsius sanctam evidentissime declarandam sanctitatem, et quia locum unde transpositus fuerat, etsi corpore, non tamen tuitione reliquerat. Presbyter vero inde cum per eamdem viam qua sancti martyris corpus translatum venerat, plaustrum musto onustum minaret, [Col. 1054A] antequam domum pervenisset, ducilis a fundo karralis egressus in terram, nemine considerante, prosiliit: attamen mustus haud minus quam si obturatum esset foramen, nec una fluerat gutta, stetit, perventumque ad receptaculum plaustrum cum fuisset, presbyter accedens, et tonnam hinc inde si quiddam fecisset circumspiciens, animadvertit aperto foramine ducilem abesse, aestimans pavensque nihil in ea musti remansisse, famulos vehementi furore commotus arguere coepit, et quare hoc minime providerint acriter ut tristis invehere: dumque amaro nimis animo sic loquitur, unus retro recurrens ducilem a terra non longe jacentem recepit, atque ad patentem qui erat in tonna pertusum applicuit. Quo apposito, priusquam intro poneretur, [Col. 1054B] impetus musti e regione prosiliens, ad barbam et pectus porrigentis ducilem usque volavit. Presbyter autem et qui astabant, pro hoc quod visu mirabile ostensum fuerat, attoniti stupuerunt, vocesque hymnidicas omnium Factori ejusque sancto martyri Savino in coelum levatis manibus cum jubilatione dederunt. Sacerdos vero sub eadem summa, qua illud in tonnam posuerat, vino recepto, ampliori voto et ore grates laetus exsolvit. Hoc et alia idem Bonimius a praefato Bonito avunculo suo frequenti relatu se accepisse fatebatur.

10. Sed quid plurima de sancto scribentes conferemus? Nunquid illum majoris meriti ex hoc faciemus? Ut si, verbi gratia, de Giboldi curvis inseramus pedibus sese introrsum ad invicem respicientibus, [Col. 1054C] moxque sancti precatu superna miseratione directis; ac de vinea illa juxta quam ejus corpus pausatum fuit, nec prius inde remotum, donec eadem ipsi daretur vinea; vel de alio in somnis commoto a Franciae partibus adveniente, manumque aridam diu habente, atque interventu martyris illic extemplo curato; aut etiam de caeco ab annis triginta lumine oculorum privato, qui post trecentorum sexaginta mensium curricula ibidem illuminatus videns hilarisque recessit. Haec et similia benignitate martyris ad ejus limina debilibus concessa, si modo, ut dixerim, superfluo exsequi incipiam, sanatorumque nomina, patrias villasque in quibus sunt nati vel ex quibus advenerunt, si disposuero recitare, me sobriis lectoribus avidisque auditoribus [Col. 1054D] taedium inferre non abnego. Est autem mensura discretionis in divinis et hagiographis servanda scripturis, et si pauca de ipso referamus, nunquid ejus meriti virtutisque gratiam ex paucis mutilabimus dictis? Hoc autem precamur sufficiat dictum, paucisque roboratum, quod beatus Savinus ita decenter translatus, pretiosus ac gloriosus habetur martyr Christi. Quod tam ipse quamque omnes Christum confitentes, rite confessores appellentur, cuidam ex eodem monasterio Deo sibique devoto per revelationem spiritus ostendere voluit, se martyrem ob sanguinis pro Christo effusionem malle vocari.

11. Est enim meritis dives, precibus potens, [Col. 1055A] ipsum rogemus, ipsumque humiles imploremus, quatenus ad eum qui se martyrem fecit, atque in coelestibus martyrii praemio coronavit, pro nostra animae corporisque salute intercedere dignetur, ut [Col. 1056A] ejus sanctorumque omnium orationibus crimina nostra idem Dominus solvat, peccata seu commissa relaxet universa, gloriam vitamque conferat sempiternam in saecula saeculorum. Amen.




ANNO DOMINI DCCCXC.
RATPERTUS SANGALLENSIS MONACHUS.




[Col. 1055]
NOTITIA HISTORICA IN RATPERTUM.
(Apud Pertzium, Monumenta Germ. Hist., tom. II.)

[Col. 1055B] S. Galli celeberrimae abbatiae in Helvetia incunabula et casus describere, desinente saeculo nono, Ratpertus aggressus est [(a) 1Kb] , quod incoeptum dein saeculo undecimo Ekkehardus IV, saeculo duodecimo Burchardus, saeculo decimo tertio Conradus de Fabaria, saeculo decimo quarto Christianus Kuchimeister prosecuti sunt, opere pro addiscenda medii aevi indole apprime accommodo.

Ratpertus Tiguro ortus, post medium saeculi noni in S. Gallo monasticam vitam amplexus est, magistros sortitus Marcellum et Isonem, ac condiscipulos S. Notkerum balbulum, Tutilonem, Hartmannum, Waltramum et Salomonem postea Constantiae episcopum, viros illius aevi nominatissimos. Praefectus posthac ipse scholis, tam indefesso studio litteris incubuit, ut nec cura corporis, nec communi prece ab eis averti se pateretur, quippe tam raro domo egressus, ut integro anno duos calceos non attereret, diurnas psalmorum preces non frequentans cum [Col. 1055C] dicto: bonas missas facimus, si alios facere eas docemus. Cum ei incumberet fratres ob commissa a superiore ex regulae S. Benedicti praescripto ad fustigationem condemnatos, columnae alligatos flagellis caedere, id munus in hujusmodi otiosos et inutiles acriter exercebat. Extremo decumbentem quadraginta canonici, ejus quondam discipuli, qui de multis Alamanniae ecclesiis festum S. Galli celebraturi huc convenerant, invisere, quorum quilibet se pro eo defuncto triginta missas Deo oblaturum spondebat. Obiit die 25 Octobris, circa annum 900. Ex iis quae scripserat, supersunt praeter hos Casus aliquae chartae traditionum, plures hymni sacri abs Jodoco Mezler Canisio traditi publicandi, et versio latina Vitae S. Galli ab ipso ad usum populi rhythmo Teutonico concinnatae. Stylus ejus, etsi tersior sit ac aetas ejus in plerisque ferebat, nihilominus [Col. 1056B] teutonismos et modos loquendi ex bibliis, liturgia et regula S. Benedicti mutuatos refert, ac quasdam rusticae Latinitatis voces a scriptoribus saeculi VI et VII libris invectas habet. Pro more auctorum medii aevi vera narrans fallitur in nominibus propriis, aut aliquibus circumstantiis, quos infidae memoriae lapsus relata referentibus, et librorum ope destitutis accidisse nemo mirabitur. Primaevus Casuum horum textus autori coaevus est; is reperitur in codice n. 614, canonibus Remedii episcopi, et ordinibus Romanis colligatus; est scriptus ornate et correcte mendis scriptoris manu coaeva emendatis. Huic codici tanta fidelitate studui inhaerere, ut neque in voce, nec syllaba, nec littera ab eo secederem, litteris majusculis, et interpunctionibus exceptis, quae, utpote obsoletae, non videntur esse in recusis retinendae, etsi illis quibus Romanos subinde usos fuisse fragmenta nostra codicum saeculo VII vetustiorum docent, satis conformes sint. In his enim [Col. 1056C] antiquissimis paginis pro commate punctum in medio lineae, pro puncto speciem quamdam puncti interrogationis positam, et numeros antecedens et subsequens punctum habere videmus. Habentur Ratperti Casus etiam in cod. n. 615, sed cum is de cod. n. 614 descriptus reperiatur, et saeculum XIII non superet, seponendum eum esse judicabam. Ratperti Casus primo edidit Melchior Goldastus 1606 Francofurti, secutus fidem sex codicum, sed recentiorum. Quae causa est, quod in ejus editionem menda irrepserint, quae, cum neque editores subsequentes ad codicem primigenium recurrerent, identidem recusa videmus.


In S. Gallo, 1824.


ILDEPHONSUS von ARX, Bibliothecarius.




[Col. 1057]
RATPERTI DE CASIBUS MONASTERII S. GALLI LIBER. INCIPIT TEXTUS DE ORIGINE ET DIVERSIS CASIBUS MONASTERII SANCTI GALLI EDITUS A RATPERTO [a 1Kb] .

[Col. 1057A] 1. Postquam beatissimi viri, sanctus videlicet abba Columbanus cum beato Gallo reliquisque discipulis suis, divinae charitatis fervore succensi, relicta Hibernia, parentibus spretis prediisque paternis, per maria diversa Hiberniam transmearunt, et Gallias advenerunt, Sigibertum illius provinciae regem adierunt. Qui, cognito eorum desiderio, devotissima mente famulis Christi concessit, ut ubicunque vellent, Dei servitio congruum sibi locum eligerent, et, ut illis placeret, incolerent; se vero in cunctis necessitatibus fautorem illis esse promisit. Quod et copiosissime implevit. Ingressi igitur heremum quae Vosegus nominatur, locum invenerunt antiquitus cultum, sed tunc vetustate conlapsum penitusque destructum, aquis tamen calidis speciosum, nomine Luxovium [b 1Kb] . [Col. 1057B] Protinus vero ibi cellulas construentes, felici vita Christoque amabili conversatione usque ad tempora Sigiberti junioris filii [c 1Kb] Hiltiberti, nepotis videlicet Sigiberti, perduraverunt.

Qui etiam benignissimam erga Sanctos habuit mentem. Sed Brunnehildis avia ipsius Sigiberti, uxor autem prioris Sigiberti, plena daemonis, tenebrarum socia, lucis inimica, omnibus bonis contraria, non passa est Sanctos in illo consistere regno, nec requievit, donec eos inde perturbaret. Qui relicta terra illa spretaque diaboli filia, ad Lotharium regem pervenerunt. A quo benignissime suscepti, cum honore, ut cupiebant, ad Theodebertum regem Austrasiorum sunt perducti. A quo accepta potestate, per Alemanniam locum eligendi aptum divinae servituti, [Col. 1057C] Tuconiam [d 1Kb] advenerunt, quae est ad caput laci Turicini; ubi cum consistere vellent, populumque ab errore daemonum revocare---nam adhuc idolis immolabant---Gallo idola vana confringente [e 1Kb] , et in lacum vicinum demergente, populus in iram conversus, [Col. 1058A] non sine multo et ignominioso damno sui generisque futuri, Sanctos exinde pepulerunt. Inde iter agentes, pervenerunt ad castrum quod Arbona [f 1Kb] nuncupatur, juxta lacum Potamicum, ibique a Willimaro presbitero honorifice suscepti, septem dies continuos cum gaudio permanserunt. Qui a Sanctis interrogatus, si sciret locum in solitudine illorum proposito congruum, ostendit eis locum jucundissimum ad inhabitandum, nomine Brigantium [g 1Kb] .

Ibique reperientes templum olim Christianae religioni dedicatum, nunc autem daemonum imaginibus pollutum, mundando et consecrando in pristinum restituerunt statum, atque pro statuis quas ejecerunt, sanctae Aureliae reliquias [h 1Kb] ibidem collocaverunt. Cellulas vero ibidem construentes, ibique degendo [Col. 1058B] Christo servire volentes, prohibiti sunt a populo, cujus pars major adhuc erroribus diabolicis illudebatur. Indeque expulsus auctore Cunzone duce, sanctus Columbanus cum suis ad Agilolfum regem Longobardorum perrexit, sancto videlicet Gallo infirmitate detento in illis partibus derelicto. Quem etiam ob laborem itineris putans sanctus Columbanus aegritudinem simulare, officium illi altaris interdixit, dum ipse Columbanus in hac vita mansisset. [i 1Kb] Haec autem omnia quisquis plenius scire cupit, et quaedam in hoc opusculo sequentia, a nobis vero ex aliqua parte contacta, in libris actuum eorumdem sanctorum [j 1Kb] plenissime digesta reperiet. Nos vero, ut coepimus, ex notis quae sunt necessaria pauca ex parte tangamus, et ad intacta citius, Deo donante, [Col. 1058C] properemus. Igitur beatus Gallus post felicis discessum magistri studiose coepit inquirere locum in heremo ex alia parte castrii [k 1Kb] praefati Alpibus contigno divinis famulatibus aptum, quem et inventum aquis planitieque jucundum, duce quodam Willimari presbyteri [Col. 1059A] diacono, cum gratulatione suscepit non minima, ipsumque locum jejuniis et orationibus consecrando, cellulam ibidem, in qua ipse et cum eo Domino servituri commanerent, celeriter aedificavit. Interea praedicti ducis Cunzonis filiam, sponsam [a 1Kb] videlicet regis Sigiberti, spiritus malignus invasit, quem cum episcopi a rege directi, quorum etiam credebat sanctitati, ab ea expellere non potuissent, sed etiam cum ignominia ab eo expulsi fuissent, beatus Gallus non prima, sed jam secunda legatione atque humillima supplicatione ab eodem duce suscepta, locum in quo puella vexabatur, presbytero comitante, devenit, hostemque malignum oratione praemissa a pervasa domo imperiosa voce potenter ejecit, patrique puellam reddidit sanam, statimque ad dilectae solitudinis [Col. 1059B] chariorem rediit aulam. Praefatus igitur rex audiens puellam a passione tanta sanatam, suis eam praesentari jubebat aspectibus. Quae interrogata a principe memorato de causa salvationis suae, sanctum virum cum actibus suis, et beneficiis circa se per illum exhibitis ordine pandit, adjiciens et rogans, ut ipse cum suae gratia pietatis dignaretur fovere. Quod rex benigne suscipiens, cujus heremi hospes exstiterit, inquisivit, comperiensque narrante puella aliisque fidelibus viris, ex parte ad regiam potestatem, aliunde vero ad possessionem nobilium virorum [b 1Kb] pertinere heremum in qua Sanctus commanebat cum suis, protinus partem regiae potestati cedentem praefato Sancto sua auctoritate contradidit [c 1Kb] , et constituit, ut tam ipse quam posteri ejus ibidem, scilicet ejus [Col. 1059C] exemplo Domino servituri, locum praefatum cum circumjacentibus silvarum commodis per regiam auctoritatem deinceps firmissime retinerent. Et ut a nullo hoc inposterum destrui valeret, propriae auctoritatis firmissima conscriptione munire decrevit, quod, ut bene cogitavit, optime perfecit. Cunzoni quoque duci praecepit, ut cum omnibus eidem heremo vicinis necessitatibus sancti Galli sedulus ac studiosus fautor existeret, et in aedificiis, et in qualibuscumque rebus illius indigeret solatio, quod et devote complevit. Qua auctoritate talique firmitatis conscriptione locus iste tutus ab adversariis usque ad tempora Pipini et Caroli permansit. Religiosos etiam viros, qui eumdem sanctum in sua susceperunt, ejusdemque heremi jus hereditarium illi potestativa manu [Col. 1060A] concesserunt, subter notare curavimus; quorum nomina haec sunt: Willibertus videlicet presbyter, et Talto vir illustris, Tagoberti scilicet regis camararius et postea comes ejusdem pagi a quibus idem sanctus, cum in corpore viveret, cum augmentatione hujus loci non parva, maxima veneratione habitus est.

2. At postquam de corpore spiritum transmisit ad astra, a successoribus istorum locus iste ob amorem Sancti similiter augmentatus est usque ad tempora Caroli [d 1Kb] . Taltonis vero filius fuit Thiotolt, cujus filius Pollo, Pollonis autem filius Waldpertus; qui genuit Waldrammum. Ipse vero Waldrammus [e 1Kb] locum istum in omnibus ob amorem sancti Galli augere desiderans regularemque inibi vitam instituere cupiens, Otmarum [Col. 1060B] sanctum virum a Victore, Rhetiae Curiensis comite, impetravit, eique cellam praefatam cum omnibus ad eam pertinentibus commendavit, abbatemque constituit, ut in Vita ipsius plenissime continetur. Postea vero tempore procedente atque statu monasterii in melius proficiente, praefatus Waldrammus eumdem abbatem Otmarum Pippino regi praesentavit, ipsique regi monasterium, quod adhuc haereditario jure in sua tenebat potestate, cum ipso pariter abbate contradidit. Ea videlicet causa, ut ipse abbas ejusque successores idem monasterium regia auctoritate retinentes, nullius deinde violentia premerentur, sed tantummodo regum jussionibus obedirent. Quod benivolus princeps benigne suscipiens, statim hujus causae conscriptionem fieri praecepit; [Col. 1060C] scilicet ut monachi ejusdem loci deinceps potestatem haberent abbatem eligere sibi, atque solis tantummodo regibus subjacerent. Quam conscriptionem suae auctoritatis signaculo confirmavit [f 1Kb] , atque abbatem ipsum in sua remisit; qui idem monasterium per annos 40 feliciter rexit, Waldrammo praedicto 20 annis solatium illi praestante. Postea vero, ob quam causam, et quando, et qualiter idem abbas a Warino et Ruadhardo [g 1Kb] exsilio damnatus, ad perpetuam sit coronam perductus, in libris Vitae ipsius, qui scire desiderat, pleniter degesta reperiet. Post haec vero Sydonius Constantiensis praesul, qui et monasterium, quod Auva [h 1Kb] nominatur, in sua potestate habebat, instigantibus praefatis comitibus, coepit inquirere monasterium nostrum, et in potestatem [Col. 1061A] episcopatus redigere. Quibus, ut illi solatio essent, beneficia promisit, atque donavit [a 1Kb] , Warino videlicet Vina, et Turinga, et Engi, Ruadhardo vero Antolvinga et Uzinhaha, Miloni autem advocato ipsius monasterii, ut illi solatium subtraxisset [b 1Kb] , sextam villam, quae Heimbach nuncupatur, contradidit. Quam ob rem praefatus Sydonius, quod nequiter coepit, auxiliantibus iniquis principibus pessime ad sui, ut postea res docuit, damnationem perfecit, monasteriumque ipsum in jus episcopatus redegit. Igitur praedictus episcopus fratres in monasterio sancti Galli multis injuriis semper afficiens, quodam die etiam majoribus ibi, si aliqui essent sibi contrarii, afflicturus calumniis, monasterium turbulentus ingreditur, et cum ante confessionem [c 1Kb] sancti Galli quasi [Col. 1061B] oraturus constitisset, quid in mente habuerit, poena corporis et illuvies ventris, ut in Vita sancti Galli scriptum est, manifestavit; quo redundante supplicio ad Auvam perlatus, de cloaca corporis vitam exalavit plenam miseriis.

3. Post cujus obitum Johannes, monachus Augensis, Constantiae episcopus ordinatus, amborum regimen suscepit coenobiorum. Qui tres nepotes suos educavit, quibus honorem suum in tribus illis locis situm post suum discessum distribuere cogitavit. Quo agnito, fratres utriusque coenobii episcopum pariter adierunt, rogantes ut privilegia eis apud principem acquireret, ac pot statem eligendi abbates, se vero, si hoc fieret, eosdem illius nepotes sibi abbates electuros polliciti sunt. Quod ille consensit, [Col. 1061C] ac se facturum promisit. Tempore vero transacto, Carolus rex cum Hildigarda conjuge sua Romam profecturus, Constantiam advenit. Tempus vero oportunum se invenisse existimantes, utriusque monasterii fratres pro praedicta necessitate principem adeunt, ejusque clementiam interpellant. Rex vero episcopum, quid de hoc illi placeret, interrogavit. Episcopus autem aeternae beatitudinis gaudia illum exinde percepturum respondit, si talem et tantam securitatem famulis Christi absque ulla perturbatione Domino serviendi concederet. Quod audiens rex gavisus est, et protinus utriusque coenobii fratribus, sancti Galli scilicet et Augensis, firmissima auctoritate privilegium optatum contradidit, ac scripta emunitatis ad haec eadem retinenda fieri praecepit, quae [Col. 1061D] signaculo suae auctoritatis firmavit [d 1Kb] , constituens atque praecipiens, ut post mortem episcopi monachi praedictorum monasteriorum potestatem haberent sibi eligendi abbates, et ut nulli absque regibus deinceps essent subjecti. Fratres igitur laeti redierunt in [Col. 1062A] sua. Episcopus autem cartas utrorumque, quas rex fieri praecepit, secum retinuit. Cum igitur idem praesul finem sibi praesentis vitae cognosceret imminere, assumpta Augensium fratrum carta ad ipsum monasterium devenit, cartam autem fratrum de monasterio sancti Galli in scriniis Constantiensis Ecclesiae dereliquit, eo quod noluissent nepotem illius sibi abbatem, sicut pridem promiserant, eligere. Senserant enim cartam a rege datam multum esse depravatam, et multo aliter, quam rex juberet et res eorum indigeret, esse conscriptam. Idcirco nepotem illius sibi abbatem eligere neglexerant. Similiter autem et fratres alterius monasterii fecerunt. Postquam igitur praefatus episcopus vita excessit, Augenses quemdam senem presbyterum et monachum, [Col. 1062B] nomine Petrum, sibi elegerunt abbatem cum consilio Hildigardae reginae, cujus etiam adminiculo res apud illos ita perstitit, quia a Geroldo comite, germano praedictae reginae, locus ipse maxime constitit et augebatur. Nostri vero [e 1Kb] Waltonem concoenobitam, virum sapientem, sibi abbatem, rege permittente, constituerunt. Sed non in finem res ita permansit, ut in sequentibus manifeste declarabimus.

4. Post obitum vero Johannis episcopi Egino episcopii Constantiensis jura suscepit, qui mox omnia insidiarum genera circa monasterium nostrum exercere non metuens, sicuti Sydonius sanctum Otmarum, ita et iste Waltonem persequi coepit abbatem, quatenus iterum perverso more antecessorum suorum [Col. 1062C] episcopatui subjiceret monasterium. Hujus igitur rei gratia optimatibus regis praedia et pecunias contulit infinitas, illosque ad consensum suum provocans, muneribusque, ut scriptum est, etiam sapientum obtutus excaecans, quod nequiter coepit, illorum adminiculo pessime complevit; iterumque monasterium non aequi observatione episcopio subjici fecit. Carolus vero serenus augustus, cum voluisset praedictum abbatem cum episcopo pacificare, eo videlicet pacto, ut episcopi praecepto obediens, abbatis locum in monasterio ageret; praefatus Waldo, non valens diutius praesens intueri tantam dejectionem suorum, tale fertur regi dedisse responsum: Cum enim, inquit, semel manus vestrae dominationis ingressus, tantae celsitudinis merui dominio sublimari, [Col. 1062D] nequaquam posthaec dum horum trium digitorum vigorem integrum teneo,---nam scriptor erat eximius,---vilioris personae manibus me subdere decrevi. Itaque cum consensu ipsius imperatoris ad vicinum monasterium, quod Auva nominatur, ibidem commoraturus, [Col. 1063A] devenit. Ubi postea abbas electus atque ordinatus, ad ultimum monasterium sancti Dionysii [a 1Kb] suscepit regendum.

5. Tunc praedictus episcopus assumens quendam presbyterum forensem [b 1Kb] , nomine Werdonem, obtulit eum ad nostrum monasterium, ut abbatem illum constituisset; ne, si de monachis eisdem aliquem ordinasset, res ab eo aliquatenus cedere videretur. Quem tamen monachi in tali habitu commanentem minime susceperunt abbatem. Quod cum sensisset idem Werdo, cum conversatione habitum mutavit, et tunc demum monachicis indutus vestimentis susceptus, atque, ut decreverat episcopus, abbas est ordinatus. Tunc vero, quodam perversae fidei pacto inter episcopum et abbatem contra monachorum necessitates [Col. 1063B] effecto, res nostrae magis ac magis in desolationem vergere coeperunt, cum hi qui tutores esse debuerant, afflixissent, et nullus esset ex nostris, qui eos prohibere potuisset. Habuerunt autem adhuc fratres monasterii nostri firmissimum emunitatis praeceptum, quod beatae memoriae domnus Pippinus rex illis scribi jusserat, propriaque manu firmatum contradiderat, in quo etiam multum confisi sunt: quod etiam idem episcopus maximo studio saepius investigabat, sed invenire non poterat. Ipsum quoque praeceptum, quod superius a Carolo imperatore sub Johanne episcopo factum monstravimus, adhuc in Constantiae scriniis detentum, a monachis non recipiebatur, eo quod, ut superius diximus, depravatum atque contra imperatoris praeceptum illorumque necessitatem [Col. 1063C] fuisset conscriptum. Contigit autem tempore quodam Wolfharium Reminsem episcopum, legatione a domno Carolo sibi injuncta, justitias in Rhetia Curiense faciendas [c 1Kb] , ad ipsum pagum venisse, indeque reversum ad nostrum monasterium devenisse, ibique, prout illis facultas erat, benigne susceptus, devoto servitio sustentatus est.

Quem cum non lateret calumnia et injustitia, quas passi sunt incolae monasterii nostri, praedictum emunitatis praeceptum sibi ostendere rogavit, quod cum vidisset ac perlegisset, hortatus est eos, ut per aliquem fidum hominem firmitatis cartam domno imperatori dirigerent, se vero res eorum notas imperatori facturum, atque auxilium illis praebiturum promisit. Cujus consilio consentientes, cuidam vasallo [Col. 1063D] imperatoris, nomine Engilrammo, in cujus fide multum praesumebant, ipsam cartam immo totius securitatis [d 1Kb] spem commendaverunt. Qui etiam in altario sancti Galli juravit se ipsam cartam regi perlaturum, atque ipsis monachis cautissime esse redditurum; quod, suadente diabolo, aliter quam promisisset [e 1Kb] effecit. Denique discedente eo de monasterio [Col. 1064A] atque secum cartam portante, episcopo res innotuit, qui protinus directis illi muneribus non parvis, praefatum cartam, sicut diu cupivit, accepit atque in suam potestatem redegit. Statim vero cupiens penitus omnem spem securitatis nostris auferre, ad ipsum monasterium venit, atque cautissima investigatione perquisivit si alicubi aliquod exemplar ipsius cartae inveniri potuisset [f 1Kb] . Quod cum nequaquam invenisset, quia omnino non erat, delatum est ei, quod Amalgarius [g 1Kb] monachus et diaconus eam exemplari tradere voluisset. Cujus facti licet ille securus esset, tamen nequaquam de hoc aliter apud episcopum se potuit excusare, nisi in altario sancti Galli cum juramento firmaret, nec se eam ullo modo habere scriptam, nec in aliquo loco scire esse conscriptam. [Col. 1064B] Tunc demum episcopus, securus suae voluntatis effectus, rediit in sua, atque monachis nostris, qui secum soliti erant commorari, quasi ob aliam causam a se foras transmissis, sepe memoratam cartam ignibus tradidit atque in favillam redegit, ut postea res nobis innotuit.

Temporibus vero transactis, Egino episcopus finem vitae praesentis accepit anno ab incarnatione Domini 813, anno autem imperii [h 1Kb] Caroli serenissimi augusti 46. Post cujus obitum episcopatum Constantiensis Ecclesiae adeptus est Wolfleoz, monasterii sancti Galli caenobiota.

6. Werdone vero abbate postea vitam finiente, Cozbertus, ejusdem congregationis monachus, a fratribus est abba electus, et ordinatus, vir statura [Col. 1064C] procerus, sapientia quoque morumque dignitate praecipuus, anno ab incarnatione Domini 816, anno autem imperii Hludowici imperatoris, filii praefati Caroli augusti, tertio [i 1Kb] . Cum igitur Wofleoz episcopus more antecessorum suorum etiam causas monasterii suae subjiceret ditioni, incolae monasterii, quasi in proprio fratre et conservo, consolationem in eo se habere posse confisi sunt; ille vero non solum mitior caeteris non existens, aliqua in parte illis de quibus venit pepercit, sed etiam, in quantum potuit, more Hieroboam digitum suum dorso antecessorum suorum erga sibi subjectos grossiorem exhibere tentavit, monachosque de quibus exivit, cessante priorum exemplo, affligere non destitit. Quae omnia, quanta et qualia fuerint, non decet memoriae [Col. 1064D] tradere; tamen necessaria huic textui subnectimus, sed et paucissima. Idem namque episcopus, cum omnes monasterii causas sibi, ubicunque vellet, adferri jussisset, nihilominus ad libitus suos saepius idem monasterium invisens, omnes ibidem ministeriorum consuetudines ad suas detorserat voluptates. Denique cellario cunctisque similibus monasterii [Col. 1065A] officinis laicales praefecit personas, sibi forinsecus ministrare solitas; nullusque eorum qui ad haec eadem ministeria constituti fuerant monachorum, vel intrare aut de his aliquatenus habuit potestatem tractare vel habere [a 1Kb] . Quare contigit, non solum alia necessaria, sed etiam victum, supremum videlicet corporis sustentaculum, omnino fratribus defecisse. Tantae igitur causa necessitatis Hludowicum piissimum imperatorem fratres de monasterio sancti Galli adierunt, ejusque clementiam suae miseriae solamen esse poscebant. Episcopus quoque eodem tempore praesens aderat, coepiscoporum confisus solatio, aliorumque familiarium regis, quos omnes suae partis sciebat esse adminiculatores monachorumque adversarios. Maximam tamen suae pertinatiae [Col. 1065B] fiduciam habuit in quadam carta, quae diabolicis machinationibus a quodam diaboli ministro conscripta, non solum idem monasterium, sed et alia loca non pauca falsissime canebat [b 1Kb] ad episcopii partes quasi hereditario jure pertinere. Monachi vero econtra nullam eo tempore suae securitatis cartam habuerunt, una, ut praediximus, concremata, alia vero, sicut etiam praefati sumus, quam suscipere ob aliquam causam monachi noluerunt, ab episcopo detenta. Cum vero altercatio inter episcopum et monachos oriretur coram principe, episcopus petiit: ut sua carta coram imperatore legeretur, et secundum eam res dijudicarentur. Ipsam autem, quam supra commemoravimus, mendis plenissimam praeferre [c 1Kb] cogitavit. Sed divina pietas suis, quibus humana [Col. 1065C] deerant solatia, superna dignata est, intercedente sancto Gallo, conferre subsidia. Denique episcopus, cum de manibus proprii ministri suae voluntatis se putaret accipere cartam, immo sancti Galli famulos destruendos invidiosam decipulam, non eam quam voluit, sed proficuo nobis errore aliam cartam imperatori cunctisque principibus, causae penitus ignarus, coram designavit, quam ab imperatore Karolo sub Johanne episcopo nobis factam, sed a nostris antecessoribus ob alicujus infandae additionis maculam non receptam supra memoravimus. Quam cum piissimus imperator suscepisset, sigillumque sui patris recognoscendo intuitus esset, venerando deosculatus est, circumque adstantibus similiter honoris [Col. 1066A] causa deosculandum contradidit. Deinde carta traditur legenda.

Cum vero audisset episcopus contra suum decretum cartae procedere textum, protinus recusavit istam, asserens perversam, aliamque cupiens suae perversitatis in praesentiam adferre scripturam. Quod benivolus imperator non consensit, sed tantae auctoritatis firmitatem monachis restituendo contradidit, ut liberi ad sua redeuntes, potestatem deinceps eligendi sibi abbates haberent, nullamque potestatem episcopi absque magisterii causa spiritalis super eos deinceps haberent; excepto quodam censu, quem de monasterio ad episcopatum persolvi debere singulis annis, hoc est unum equum et unam unciam auri [d 1Kb] , supra memorata carta [e 1Kb] asserebat. Insuper [Col. 1066B] etiam praefatus princeps ad augmentum securitatis eorum cartam emunitatis sua auctoritate illis contradidit [f 1Kb] . Quibus peractis, monachi cum suo abbate Gozperto ad monasterium rediere letantes, episcopo nihilominus ad sua cum tristitia redeunte. Gozpertus vero abbas una cum suis ad monasterium rediens, omni studio satagebat circa communem fratrum utilitatem omnem sui laboris impendere sollertiam, nostrae in omnibus rebus congregationis ubicunque potuit commoda cumulando; ad augmentum quoque nostri monasterii, veteri destructa, novam sancto Gallo coepit aedificare basilicam, quae hodie rationabili proceraeque magnitudinis statura cernentibus apparet constructa [g 1Kb] , anno videlicet incarnationis Domini 830, Hludowici vero imperatoris [Col. 1066C] 17. Quam utique spacio septem annorum ad plenum aedificando perduxit, annoque nono dedicationem ipsius basilicae perpetravit, convenientibus ad idem monasterium Wolfleozo, ad cujus diocesim pertinebat, Constantiensi episcopo, unaque Oadalricho Basiliensi episcopo, Erlebaldo [h 1Kb] quoque Augensis monasterii abbate [i 1Kb] cum aliquantis suae congregationis fratribus praesente manente [j 1Kb] aliisque Alamannorum principibus non paucis. Dedicatione igitur ipsius basilicae gloriose coepta et non sine signorum claritate honorifice peracta, postea praefatus abba Gozpertus in omnibus monasterii nostri utilitatibus sine cessatione se studuit exercere. Librorum enim, quorum maxima penuria [k 1Kb] in nostro loco [Col. 1067A] usque ad illius tempus exstiterat, tantam copiam ille patravit, ut locus iste ex eorum multiplicatione non parum excresceret. Qui, quales, et quot fuerint, qui diligentius quaesierit, invenire poterit.

7. Tempore vero procedente idem abbas, cum jam aetatis gravitatem corporisque infirmitatem non sufficere crederet ad instantium necessitatem negotiotiorum, a Hludowico clementissimo augusto impetravit ut Bernwicus, monachus noster, successor illi existeret; quod statim, ut ille postulavit, effectum est. Ordinatus est vero Bernwicus abbas vivente Gozperto, anno incarnationis Domini 837, Hludowici autem imperatoris 24. Post haec vero Hludowicus imperator 12. Kal. Jul. de hac luce migravit anno incarnationis Domini 840. Eodem etiam anno facta [Col. 1067B] est solis eclypsis 3. Non. Maii in vigilia ascensionis Domini [a 1Kb] . Post obitum vero Hludowici imperatoris maxima discordia orta est inter filios ejus, Hlotharium, qui primus fuit aetate, et Hludowicum et Carolum. Itaque Hlotharius cum esset aetate primus, potentia utique et multitudine populorum post se declinantium caeteros praecellebat. Cum igitur, ut diximus, maxima pars populorum Hlotharium sequeretur, contigit et Bernwicum nostrum abbatem illius partis fuisse adminiculatorem. Nec minus interea Hludowicus Alamanniam penetrans, singula loca suae suorumque dicioni subjecit; indeque abbatem in nostro monasterio constituit Engelbertum, monachum nostrum. Qua re contigit, ut sicut regna, ita et monasteria diversis erroribus atque laboribus [Col. 1067C] quaterentur. In tantum autem major pars populorum Hlotharium sequebatur, ut quidam principes Alamannorum cum exercitu magno Hludowico obviam pergerent, eumque, ne fines illorum intraret, prohibere vellent. Cum quibus protinus pugnam validam commisit, et maximam eorum partem prostravit, reliquos vero omnes in fugam convertit; et sic ad fratrem suum Carolum pervenit. In quibus terminis Hlotharius cum maximo exercitu aderat contra fratres suos, Hludowicum et Carolum, et ipsi contra illum. Die autem constituta, commissum est praelium validissimum, atque miseria plenum, et Domino disponente juniores exstiterant victores anno incarnationis Domini 841.

Ergo hac miserabili consummatione belli peracta, [Col. 1067D] protinus Hludowicus abbatiam sancti Galli Grimaldo [b 1Kb] destinavit atque contradidit. Qui statim eam, in quantum valuit, causa regiae auctoritatis obtinuit.

8. Postquam vero divisio regni patrata est, et pax inter germanos reges firmata est, Grimaldus [Col. 1068A] abba ad monasterium sancti Galli veniens, honorifice atque omni obsequelae suavitate a fratribus ejusdem monasterii susceptus est, atque devota illorum servitute sustentatus. Causa autem extitit, quam nemini miram puto videri, fratres nostros tristitia non parva agitari, eo quod securitas electionis eorum, quae tam multis, ut ante praediximus, laboribus sepe difficillime fuerat adquisita, tam facile de eorum potestate deficiebat excussa. Sed hujus tristitiae, Domino juvante, jocunda venerat medicina. Nam praedictus Grimaldus prioribus [c 1Kb] semper idem monasterium protegere atque erga illud clementer agere consueverat. Quam causam loco et potestate accepta non minuerat, sed augebat magis caritatem, quam suae potestatis declarans magnitudinem. Qua confidentia monachi eum [Col. 1068B] flagitare coeperunt, ut sicut in illo immunitatis privilegium amiserunt, ita cum illo pristinae securitatis recuperarent augmentum. Quam petitionem ille gratissime suscipiens, studioseque complens, a rege Hludowico permissione illis adquisita concessit, ut statim sibi eligerent, qui post ipsum illos illorumque omnia procuraret, et postea nullam suae securitatis et propriae electionis dubitationem haberent. Qui protinus gratanter hanc benedictionem [d 1Kb] suscipientes, Hartmotum elegerunt, scientia et moribus nobilitateque praeclarum, eumque Grimaldus secum ad regem perduxit. Qui cum manibus regis a Grimaldo fuisset contraditus, benigneque ab eo susceptus, protinus a regia potestate ipsum sancti Galli locum cum omnibus ad illum pertinentibus suscepit post Grimaldum [Col. 1068C] secunda vice [e 1Kb] regendum; eo videlicet pacto, ut post obitum Grimaldi haec eadem electionis stabilitas a rege concessa et in Hartmoto coepta, deinceps stabilissime praesentibus caeterisque ad eundem locum futuris signaretur, et firmaretur mansura. Quo peracto, Grimaldus abba cum Hartmoto laetus, laetantibus pariter fratribus, ad monasterium rediit.

Post haec igitur Grimaldus regularem in nostro monasterio vitam omni sagacitate mentisque alacritate instituere coepit. Cujus rei curam, quia ipse sepius regalibus fuerat occupatus officiis, Hartmoto injunxit, ut spiritalis structurae aedificia in fratribus fundaret, et non minus etiam exteriora officinarum necessaria studiose construeret.

[Col. 1068D] Quam indictionem Hartmotus benigna mente suscipiens studioseque perficiens, cum prius monachi colerent officinas suae utilitati incommodas, non multo tempore succedente, omnia nostri claustri habitacula [f 1Kb] , quamvis prius coepta, pulcherrime ad [Col. 1069A] perfectionem, ut modo cernimus, perducta venienti Grimaldo consignavit. Nec non etiam singulare eidem abbati domicilium cum omnibus necessariis ad illud pertinentibus utilissime pulcherrimeque [a 1Kb] construxit. Quare Grimaldo apud nostros sepius demorante, contigit nostri provectus non parum excrescere suavitatem. Sed sicut nox et dies sibi alternatim successerunt, ita adversa cum prosperis se sepius miscuerunt, talesque vices variaverunt. Venerabilis namque Constantiensis ecclesiae praesul nomine Salomon, cum suae sedis dignitatem non solum non minuere, sed etiam in omnibus vellet religiose accumulare, ad nostrum monasterium nuntios direxit, censum, ut sepius praefati sumus, nefanda conditione ex monasterio ad episcopii partes [Col. 1069B] condictum sibi restitui inquirens. Quae perturbatio fratres aliqua ex parte inquietavit; maxime cum ille census ob hoc a Hludowico imperatore [b 1Kb] ita fuisset concessus, ut ipsum monasterium et ab episcopis et ab omnibus saecularibus potestatibus, absque solis regibus, fuisset absolutum. Grimaldus autem abbas cupiens omnia utrobique cum pace et caritate finiri, claustra ingrediens monasterii, principes fratrum ad se convocavit; a quibus inquirere coepit cur censum, sicut scriptura ipsorum continebat, ad episcopatum non persolverent? Tunc Hartmotus prae caeteris respondens: Non merito, inquit, debemus hunc censum sicut hactenus fecimus persolvere. Grimaldus dixit: Unde debet cessare census istius ad episcopatum donatio? Hartmotus respondit: Quia illa securitas, [Col. 1069C] et illa immunitas, quam nobis iste census liberam, regum donante clementia, usque huc fecit, a nobis penitus ablata est. Grimaldus dixit: Ob quam causam, et per quem eadem libertas vobis ablata est? Hartmotus respondit: Utique propter vos; quia enim vobis in beneficium traditi sumus, ideo episcopo censum persolvere non debemus. In vestrae enim dominationis servitute nobis sufficere credimus, et ideo in diversa partiri nequimus. His auditis, Grimaldus ex illo tempore coepit cogitare, rogantibus Hartmoto et reliquis fratribus, atque cum illis pertractare, qualiter ipsum monasterium et ab istius census, et ab omni inquietudinis liberaretur molestia. Quod ita peractum, in sequentibus Deo miserante monstrabimus. Exinde igitur utriusque loci rectores, episcopii videlicet et [Col. 1069D] monasterii, cum sibi subjectis perquirere coeperunt, qualiter salubritas pacis inter utrumque locum ita statueretur et firmaretur, ut absque discordia quandoque liceret utrisque Christi servitio inherere. Cum [Col. 1070A] vero hujus consilii prolixitas sepius utrimque pertractaretur, tandem salubri consilio reperto, rectores praefati consentientibus partis utriusque familiis invenerunt, et decreverunt, ut quaedam possessiones de monasterio ad episcopatum contraderentur; per quarum donationem monasterium ab episcopatu segregaretur, ab omni census molestia deinceps redderetur securum. Quod decretum ab episcopo et abbate inventum, placuit ambobus, episcopii videlicet filiis et monasterii incolis. Interea contigit Hludowicum, piissimum regem, publice placitum suum habere in villa quae dicitur Ulma, praesentibus filiis suis aliisque regni sui principibus. Ad quod placitum istius conventionis causa perlata est. Et coepit exinde rex sollerter et caute cum suis cogitare [Col. 1070B] atque pertractare. Cumque summates [c 1Kb] qui aderant, in bonam partem causam declinare [d 1Kb] studerent, tandem piissimus princeps ab episcopo et abbate monachisque qui aderant, inquisivit: Si utraque pars, monachorum videlicet et clericorum, in hac re consentiret? Responsum est ab abbate et monachis qui aderant, in hac voluntate se cunctamque illorum congregationem persistere. Similiter et episcopus interrogatus, pro se suisque similem reddidit istius consensus responsionem. Rex vero cum ambarum partium conspiceret unitatem, sese huic pacto interposuit medium, atque in semet omne negotium assumens, cum manu sua potestative res predictas ad episcopatum contradidit, atque cum ipsa manu similiter potestative ab episcopio monasterium [Col. 1070C] abstulit penitusque diremit, ita ut deinceps nullam potestatem episcopi in rebus ejusdem monasterii haberent, neque in censu neque in ulla alia simili causa, preter spiritalem tantummodo episcopalis officii dignitatem; sed pura mente ex hoc et deinceps licentiam haberent monachi idem [e 1Kb] Deo servire, nullique saeculari potestati, nisi solis regibus subjacerent. Haec confirmatio cum regia auctoritate circa utramque partem fuerit [f 1Kb] stabilita, oriebatur et alterius similis causae necessitas in praesenti, quae et protinus in eodem concilio penitus finiebatur. Nam cum ipsa loca ita unitate fuissent antea copulata, ut velut uni semper viderentur caedere potestati, hujus causa communionis quidam hereditatem suam ad Constantiam census debito [Col. 1070D] caedentem monasterio contradiderunt, et econtra tributarii monasterii eandem tributariam hereditatem ad episcopatum contradiderunt. Et ut in hoc etiam penitus omnis dissensio auferretur, idem rex [Col. 1071A] de parte monasterii, consentientibus abbate et fratribus, quasdam res ad Constantiam condonavit; ea videlicet ratione, ut omnia quae tunc in potestate monasterii erant, vel a praefatis tributariis illuc delegata, vel qualicunque modo ibidem confirmata, postea sine ullius contradictione personae firmarentur ibidem in perpetuum permansura.

His vero ita a clementi rege omni cum consensu compositis, jussit idem rex suae auctoritatis praeceptum utrique parti ad perpetuam confirmationem istius pacti statim in praesenti conscribi. Et ut cautius haec eadem firmitatis scriptura communiretur, praecepit primitus tantummodo dictatam et in aliqua scaeda conscriptam sibi praesentari. Et cum ille causam comprobaret, tunc demum cancellario praecepit, [Col. 1071B] in legitimis cartis conscribere praefati pacti confirmationem [a 1Kb] . Et cum perscriptae fuissent, propriae manus auctoritate eas confirmans, unam episcopo cum suis, aliamque abbati monachisque contradidit perpetue firmitatis sine aliqua eversione ita retinendas indicio. Quisquis autem vult scire quantae fuerint causae ob redemptionem praedicti census et monasterii securitatem, et praeterea ob tributariorum praedictorum reconciliationem ad episcopatum contraditae, legat in cartis supra memoratis, et invenire poterit quod quaerit. Praeterea rex piissimus Hludowicus statim jussit monachis fieri aliam cartam firmissimae immunitatis, ut post Grimaldum deinceps potestatem in perpetuum haberent eligendi sibi abbates, nullique hominum nisi solis regibus [Col. 1071C] subjacerent; et in eadem carta conscribi jussit regia dona sibimetipsi secundum consuetudinem aliorum monasteriorum securitate praeditorum quotannis ventura, id est, duos caballos et duo scuta cum lanceis. Et sic etiam istam cartam sua manu confirmatam proprioque anulo consignatam monachis tradens [b 1Kb] , laetos eos in sua redire permisit.

9. His ita Deo disponente peractis, Grimaldus abbas omnia monasterii negotia Hartmoto commendans, ipse securus regali se frequentabat exhibere praesentiae. Hartmotus itaque cum fratribus tandem optatae securitatis quiete percepta, operibus necessariis totis studebat insistere; atque inprimis templum Dei in honore sancti Galli constructum, variis coepit ornamentis decorare et sublimare. Principio [Col. 1071D] vero tumbam sancti Galli [c 1Kb] cum reliquis altaribus et [Col. 1072A] analogio [d 1Kb] atque confessione ita innovari, maximaque ex parte totum ex integro fecit aedificari, sicut hodie videtur et cernitur. Praeterea coronis [e 1Kb] argenteis, aliisque diversis luminaribus pariter cum multimodis variorum ornamentorum splendoribus ipsam magnopere studuit insignire basilicam. Absidam [f 1Kb] quoque post altarium sancti Galli ita honorifice pictura deaurata, sicut in praesenti videmus, ipso composuit tempore. Librorum etiam non parvam copiam sub eodem abbate Hartmotus composuit; quorum nomina haec esse scias [g 1Kb] :

* Quinque libros Moysi, Josue, judicumque in volumine 1. Regum libros 3 in volumine uno. * Tres libros Salomonis, et librum sapientiae, vel Jesu, Job et Tobiam in volumine uno. * Paralipomenon, Judith, [Col. 1072B] Hester et Hesdram, Machabeorumque libros 2 in volumine 1. * Omnes prophetas in volumine 1. * Epistolas Pauli, Actus apostolorum, 7 Epistolas canonicas, et Apocalypsin Johannis in volumine 1. * Sancti Augustini super Johannem partem 2 et 3. * 22 libros de civitate Dei in duobus voluminibus. * Augustini de civitate Dei libros 15 in volumine 1. * Contra Faustum manicheum libros duos in volumine 1. * 82 quaestiones, et contra adversarium legis et prophetarum in volumine 1 [h 1Kb] . * Augustini super psalmos 6 volumina. * Item de eisdem libris in voluminibus duobus excerpta valde necessaria. * Libros 12 confessionum sancti Augustini. Ejusdem libros 7 de baptismo. * In Genesim ad litteram libros 12. Sancti Ambrosii contra Arrianos liber 1, et [Col. 1072C] epistola ejus, et sancti Augustini contra eosdem in volumine 1 pusillo. * De doctrina Christiana libri 4 in volumine 1. Recapitulationes sancti Augustini. Lectionarium ad basilicam [i 1Kb] . * Duo volumina epistolarum sancti Hieronimi. * Omelias Johannis Crysostomi, et de compunctione cordis, ac reparatione lapsi in volumine 1. Sancti Hilarii super Matheum volumen 1. * Collectarios [j 1Kb] duos in singulis voluminibus de adventu Domini usque in pascha. * Sancti Ambrosii episcopi in evangelium secundum Lucam in volumine 1. * Ejusdem in epistolas Pauli volumina 2. Ejusdem de bono mortis, et Hieronimi in Apocalypsin Johannis in volumine 1. Victorini de sancta Trinitate. Librum sancti Clementis. Passionales [k 1Kb] duos in duobus voluminibus. * Cassiodori super [Col. 1072D] omnes psalmos in tribus voluminibus. Bedae super [Col. 1073A] Cantica canticorum. Collationum patrum tertiam et quartam partem. * Regulam sancti Benedicti et reliquorum Patrum in volumine 1. Explanationem super lectiones in volumine 1. Libros aethimologiarum Isidori in volum. 1. Josephi de antiquitate Judaica libri 12 in volum. 1. * Item libros 4 in volum. 1. * Item ejusdem de bello Judaico libri 7 in volum. 1. Excerpta de Pompeio in volum. 1. Gesta Alexandri in volum. 1. Librum ymnorum optimum. * Grammaticam Prisciani in volum. 1. * Librum canonum. Passionalem apostolorum. Passionem sanctorum Sergii, et Bachi. Chronicam Eusebii, et Hieronimi [a 1Kb] . * Tractatum Origenis in epistolam Pauli ad Romanos. * Rhabani episcopi in posteriorem partem Hieremiae prophetae volumen 1. * Item epistolas Pauli [Col. 1073B] apostoli, et 7 epistolas canonicas in volumine uno [b 1Kb] . Actus apostolorum, et apokalipsin in volum. 1. * Vitam sancti Columbae in volum. 1. Item Job, Tobiam, Judith et Hester in volum. 1. * Visiones Wettini et Baronti.

Praeterea etiam idem Hartmotus sub Grimaldi temporibus ipsa fratrum necessaria [c 1Kb] , in quantum potuit, meliorare studuit et augere. Quod tunc constitutum, usque hodie similiter permanet firmum. Temporibus etiam illis, exigentibus meritorum ejus insigniis, corpus sancti Otmari de ecclesia sancti Petri festive sublatum, in basilicam sancti Galli cum debita laudum honorificentia est perlatum, presente Grimaldo, abbate et archicapellano regis Hludowici, et Salomone Constantiensis ecclesiae [Col. 1073C] episcopo, cum caetero innumerabili populo 4 feria sub octavo Kalendarum Novembrium die [d 1Kb] anno incarnationis Dominicae 864. Collocatum est autem corpus sancti viri in ecclesia sancti Galli juxta altarium sancti Johannis Baptistae, ubi magna miraculorum abundantia meritorum ejus claruere praeconia, usque dum nova sibi aedificata basilica [e 1Kb] , quae statim in brevi tempore est peracta, tumbaque argento et auro sibi parata, honorifice in eam sancti viri exuviae sunt perlatae. Quae basilica etiam post tempora Grimaldi ab Hartmoto abbate, ita ut hodie videtur, aucta est atque constructa, tumba videlicet et altari plenius decoratis.

Post haec igitur temporum transeunte curriculo, Grimaldus abbas cum jam aetatis plurimos dies haberet, [Col. 1073D] coepit sedulo in nostro monasterio commorari, cupiens reliquum vitae suae tempus cum quiete transigere, [Col. 1074A] et in Christi ducere servitute. Hartmotus vero, praecipiente Grimaldo, omnes labores et itinera, sive ad curtem, sive in expeditionem [f 1Kb] et ad omnes alias necessitates, vice illius strenue complevit, omniumque curam negotiorum in semet accepit.

Ipse autem Grimaldus, cum alia loca et monasteria suae dicioni habuisset subjecta, in hoc monasterio [g 1Kb] praecipue cupiens finem dierum suorum expectare, coepit studiosissime monachicis se exercere disciplinis, et licet habitu non esset, conversatione tamen et voto monachus existebat. Orationibus sepius insistebat, elemosinarum largitatem solus prae ceteris possidebat, in tantum, ut pater pauperum vocaretur et esset.

His itaque aliisque similibus bonarum virtutum [Col. 1074B] profectibus cottidie crescens, senex et plenus dierum in confessione verae fidei de hac luce, Domino vocante, altitudinem conscendit, ut credimus, lucis perpetuae, atque in eodem monasterio cum omni honore et debita veneratione sepultus, requiescit in Domino [h 1Kb] . Contigit autem transitus ejus Idibus Juniis 6, feria in primo ortu solis anno incarnationis Dominicae 872. Rexit autem monasterium nostrum feliciter per annos 30 et unum.

Praemia tantorum cui dona, Christe, laborum
Huicque polum tribuas, qui sydera celsa crearas.
Mattheus, Marcus, Lucas, pariterque Johannes
Sint illi comites, quorum celebrabat honores [i 1Kb] .

Post obitum vero Grimaldi fratres juxta promissam sibi licentiam protinus cum maximo unanimitatis [Col. 1074C] consensu Hartmotum sibi elegerunt abbatem. Cum quo pariter quidam de senioribus fratrum ad piissimum regem Hludovicum devenerunt [j 1Kb] . Qui cum eorum consensum et desiderium comperisset, sicut prius disposuit, Hartmoto monasterium cum omni securitatis libertate contradidit, nulla addita vel interposita causa, per quam aliquomodo ulterius violari potuisset hujus securitatis integritas. Hartmotus vero cum fratribus ad monasterium rediens, optimi se pastoris et patris perfectione studuit ubique et undique exercere. Nam licet praeteritorum maxima pars ille fuisset laborum atque bonorum, tamen nunc quasi incipiens, cumulum et augmentum solitorum desiderabat augere meritorum. Nam parietes basilicae sancti Galli, et in choro et foris chorum, et [Col. 1074D] posteriora templi, sicut modo cernuntur pictura deaurata, idem eodem in tempore fecit ornari et [Col. 1075A] comi [a 1Kb] . In aliis praeterea aedificiis, ut cerni poterit in praesenti, plurimum nostro monasterio decorem suis temporibus ipse patravit; et, ut plurima breviter comprehendam, ubicumque fuit, sive intus, sive foris, sive apud divites, sive apud mediocres, Domino donante sapientiaque a Deo sibi concessa nostra omnia cautissime providente, nos semper securi extiteramus. Librorum quoque quos ille ad communem monasterii utilitatem suo tempore patravit, haec sunt nomina [b 1Kb] .

Lectiones evangelii, quem librum auro et argento ac lapidibus pretiosis ornavit. Lectionarium elephanto [c 1Kb] et auro paratum. * 35 volumina beati Gregorii in Job in sex corpora divisa. Collectaria duo de pascha usque ad adventum Domini. * 7 libros sancti [Col. 1075B] Augustini in heptatheucum. Sancti Ambrosii de fide contra arrianos libros 3 in volum. 1. * Item ejusdem libri 3 proprie de spiritu sancto, et unum de incarnatione Domini, et alium de laude sanctorum in volum. 1. * Vitam sancti Martini in volumine uno. * Vitam sanctorum Galli et Otmari in volum. 1. * Vitam sancti Silvestri in volumine uno. * Instituta patrum, quas nuncupant vitas patrum minores, in volum. 1. * 20 duas omelias Gregorii super Ezechielem prophetam in volum. 1. * Ambrosii de officiis libri 3 in volumine uno. Sancti Augustini de magistro, et ejusdem epistolas. Item de gratia et libero arbitrio * Collectanea Flori presbyteri de voluminibus sancti Augustini in epistolam Pauli ad Romanos in volum. 1. * Sancti Augustini de utilitate [Col. 1075C] credendi, et bono naturae, et scoliam Cyrilli de incarnatione Domini, et paucas quaestiones. * Polihystorem Solini in volum. 1 * Altercationes Attici et Cretoboli ad parvum tempus non poterat inveniri, pro qua, antequam inveniretur, scripta est alia, et additus est ei liber sancti Augustini de vita Christiana, et altercatio Ecclesiae et Synagogae. Collectanea Flori in epistolam ad Corinthios secundam, et ad Hebreos [d 1Kb] . * Decreta pontificum Romanorum in volumine uno. Regulam sancti Basilii, et ceterorum. Alios quoque libros, proprii causa videlicet usus, jocunda patravit scriptura; quos similiter post finem dierum suorum sancti Galli servitio perpetualiter contradidit retinendos; imprecans etiam illi non parvae dedecus confusionis, si quis praesumpserit aliquam [Col. 1075D] quam partem eorum de monasterio sancti Galli [Col. 1076A] abstrahere, illiusque servitio eos auferre [e 1Kb] . Nomina vero eorundem librorum sunt haec. * Quinque libri Moysi, Josue, judicumque in volum. 1. * Regum libri 4 in volum. 1. * Psalterium de Hebraico translatum [f 1Kb] . Proverbia Salomonis, ecclesiastes, et cantica canticorum; item liber sapientiae, et Jesu filii Sirach, et paralipomenon libri duo in volumine uno. * Job, Tobias, Judith, et Hester in volum. 1. Esdras, Neemias, et Machabeorum libri 2 in volum. 1. * Esaias, et Hieremias in volum. 1. * Ezechiel, et 12 prophetae, et Danihel in volum. 1. * Evangeliorum volum. 1. Reliquorum librorum novi testamenti volum. 1. * Bedae libelli duo de natura rerum, et temporibus. * Item unus grandis, et alia argumenta computandi in volum. 1. Regula sancti Benedicti, [Col. 1076B] et martyrologium Bedae; et ymnarius, nec non et omeliae Caesarii in volum. 1. * Ethimologiarum Isidori volum. 2. Medicinalis liber unus. Glossa in epistolas Pauli. Super lectiones volum. 2. Super evangelia volum. 2. * Volumem Orosii. Martiani de nuptiis Mercurii et philologiae libri 2. Item de 7 liberalibus artibus libri 7. Boethii 5 libri philosophicae consolationis in volum. 1. Item alii 5 in altero volumine. Inter hos etiam unam mappam mundi subtili opere patravit, quam inter hos quoque libros connumeravit [g 1Kb] .

Post obitum vero Hludowici piissimi regis in partem Caroli, filii ejus, nostro monasterio pertingente cum cetero regno, omnes immunitatis cartas [Col. 1076C] a patre ejus Hludowico nobis condonatas, ab ipso clementissimo filio ejus Carolo Hartmotus abba nobis renovari fecit, atque illius auctoritate iterato conscribi [h 1Kb] .

Neque hoc silentio praetereundum est, quantum de regalibus donationibus ad nostrum monasterium fuisset illo tempore concessum. Denique [i 1Kb] praefatus piissimae memoriae rex Hludowicus, vivente abbate Grimaldo, locum qui dicitur Mecchinga, ad monasterium sancti Galli aeternae causa remunerationis regia auctoritate contradidit [j 1Kb] .

Post cujus obitum, Grimaldo quoque defuncto, Carolus clementissimus rex, filius ejus, Hartmoto intercedente quandam possessionem regiae potestatis in pago Turgoiense, sitam in loco qui dicitur Roholvesriuti, [Col. 1076D] sancto Gallo in perpetuam possessionem [Col. 1077A] condonavit, quod et protinus suae auctoritatis conscriptione firmavit [a 1Kb] .

Quendam etiam montem situm in Hretia Curiense, in quo constructa est basilica sancti Victoris martyris, cujus et nomine vocatur idem locus Mons Victoris, ipso tempore ad monasterium sancti Galli contradidit, firmitatisque cartam regia auctoritate exinde fieri jussit [b 1Kb] , rogante Eusebio Scottigena, qui ibidem per 30 annos spontanee clausus Domino serviebat; anno vero incarnationis Dominicae 884, pridie Kalend. Februarii de hac luce ad lucem migravit perennem [c 1Kb] .

Postquam vero idem Carolus Italiam ingressus pacifice eam suo subjugavit imperio, alium etiam locum in pago supra dicto similiter regiae auctoritatis [Col. 1077B] dominio caedentem, nomine Stamheim, cum omnibus ad illum pertinentibus sancto Otmaro imperatoria contradidit potestate, hujusque donationis firmitatem imperialis scripti praecepto firmissime corroboravit [d 1Kb] . Sed et illius, quam supra memoravimus, donationis imperatoriam denuo jussit scribi commemorationem, quod factum est, ut imperavit [e 1Kb] .

Postquam autem idem mitissimus imperator Carolus omnibus Italiae Germaniaeque populis suavissimo ordine imperavit, rogante Hartmoto et efficiente Liutwardo episcopo atque archicancellario imperatoris, quandam abbatiolam in Italia sitam, olearum et vinearum feracem, quam tunc idem Liutwardus in beneficio habebat, cui nomen est Massin, ad monasterium sancti Galli imperatoria auctoritate contradidit; [Col. 1077C] eo quoque pacto, ut idem Liutwardus tempore vitae suae sub usufructuario ipsas res possideret, censumque de ipso loco, sicut ipse condixit, singulis annis ad monasterium praedictum persolveret, hoc est vel 6 laguenas de oleo, vel 60 solidos de argento; post obitum vero Liutwardi ipsae res sine ullius contradictione perpetualiter ad jus pertinerent monasterii. Cujus rei carta protinus firmissime sua auctoritate est scripta atque firmata, atque ipso imperatore jubente, super altarium sancti Galli est posita, ubi hodie Deo volente cum pace tenetur [f 1Kb] .

Igitur venerabilis abbas Hartmotus post tantorum, ut supra commemoravimus, perfectionem laborum cupiens etiam finem suae clarissimae administrationis aspicere propriis oculis, jam quoque [Col. 1077D] aetate requiem poscente, coepit sedulo ab imperatore deposcere, et cum fratribus quaerere, quatenus ipse ab his laboribus liberaretur, et alius in ejus locum subrogaretur, cujus aetas et valitudo apta existeret [Col. 1078A] ad supportandos varios casus, qui nunc etiam prioribus ampliores variantur in mundo. Cujus rei consensum neque apud imperatorem, neque apud monachos facile potuit invenire. Sed cum ille diutissime et omnimodo in hac persisteret petitione, aetatis suae sepius causando gravedinem, tandem difficillime adquisitam istius petitionis ab imperatore suscepit promissionem. Proinde laetus coepit ad haec ipsa negotia congruens inquirere tempus. Aliquanto vero temporum transeunte curriculo, contigit domnum imperatorem de Italia redeuntem nostrum intrare monasterium; ubi cum maxima laudum honorificentia cunctorumque non parva laetitia fuisset susceptus [g 1Kb] , ipse etiam laetus triduo ibidem permansit. Tunc vero venerabilis abbas Hartmotus oportunum [Col. 1078B] tempus suae voluntati occurrere credens, imperatoris clementiam, ut suae promissionis memor existeret, studiosissime coepit flagitare. Piissimus vero princeps nullius preteritae immemor vel dictionis vel promissionis, volens et abbatis petitioni annuere, et monachis in omnibus satisfacere, illorum concessit arbitrio, ut quem vellent, de suis abbatem sibi eligerent, Hartmoto videlicet successorem. Quae res a fratribus audita maximae tristitiae et lacrimarum pariterque intermixtae laetitiae seminarium existebat: tristitiae, quia a tanti patris dominio, ipso vivente, se abstrahere cordetenus recusaverunt; laetitia vero, quia idem clementissimus imperator, cum rem finiri necessitas exegisset, non per suos nuntios absens, sed per seipsum nostras causas maluit confirmare [Col. 1078C] atque statuere praesens.

Cum igitur haec, ut diximus, necessitas, imo etiam dignissima utilitas, rem finiri exigerent, omnes pariter senes et juvenes a primo usque ad ultimum, Domino donante, communi consilio atque una voce Bernardum sibi elegerunt abbatem, virum nobilitate et juventute praeclarum; cujus sapientia et moribus atque benignitate et regia servitia peragi, et se cum omnibus suis fidissime protegi confidebant. Cujus rei notitia cum ad imperatorem fuisset perlata, protinus ipse conventui eorum dignatus est interesse, ibique inprimis Hartmotum, ut sepissime postulaverat, honorabiliter atque cum magna gratiarum actione a pondere tantorum liberum donavit esse laborum, sed non destituit a magisterio ibidem [Col. 1078D] degentium. Postea vero omnibus Bernhardum sibi abbatem poscentibus, statim in praesenti benignissimus princeps eorum desiderium audiens, Bernhardo monasterium cum congregatione commendavit, ipsumque [Col. 1079A] abbatem constituit. Qui inter alia plurima consolatoria verba hoc etiam intulit promittendo: se numquam hanc securitatem nobis ablaturum, tantummodo si inter nostros valeat inveniri, qui ad hoc officium idoneus possit existere. Omnibus vero rationabiliter constitutis, domnus imperator omnes ibidem conversantes laetos efficiens, [Col. 1080A] ipse quoque laetus de monasterio abscessit.

Contigit autem ista ordinatio circa finem anni ab incarnatione Domini 883, 6 feria, 8 Id. Decembris, indictione prima, anno vero Caroli imperatoris tertio [a 1Kb] , super omnia vero regnante Domino nostro Jhesu Christo, cui est honor et gloria per indeficientia saecula. Amen.




[Col. 1079]
RATPERTI POEMATA VARIA.



I. VERSUS DE FESTIVITATE SANCTI GALLI.

(Vide tom. LXXXVII Patrol., col. 35.)



II. VERSUS AD SOLEMNEM PER CAMPOS ET MONTES PROCESSIONEM DE RELIQUIIS SANCTI GALLI.
[Col. 1079B]

(Vide tom. LXXXVII Patrol., col. 46.)



III. IN FESTIVITATE SANCTI OTHMARI.

(Vide ibid., col. 55.)



IV. VERSUS DE SANCTO MAGNO.

(Vide Patrol. ibid., col. 44.)



V. AD EUCHARISTIAM SOMENDAM.

(Vide ibid., col. 40.)



VI. VERSUS AD REGEM SUSCIPIENDUM.
[Col. 1079C]

(Vide ibid., col. 40.)



VII. LITANIA AD PROCESSIONEM DIEBUS DOMINICIS.

(Vide ibid., col. 39.)



VIII. AD REGINAM SUSCIPIENDAM.
[Col. 1080A]

(Vide ibid., col. 41).



IX AD DESCENSUM FONTIS.
[Col. 1080B]

(Vide ibid., col. 41.)



X. HILDEGARDAE EPITAPHIUM.
[Apud Gold. Alam. Rerum Script. pag. 85.]


Hoc jacet in tumulo Christi dignissima virgo
   Hildigarda nitens moribus egregiis.
Haec fuit eximii Ludovici filia regis,
   Mentem sponte suam voverat illa Deo.
Bis denos octo vitae compleverat annos
   Migrans ad Sponsum virgo beata suum.



XI. DE CAPELLA QUADAM.
[Apud Gold., ibid.]
[Col. 1080C]

Condidit hoc sanctum stabili fundamine templum
Cum genitore pio Ludovico principe terrae
Hildigarda potens Christi clarissima virgo,
Cui Deus aeternae concedat gaudia vitae.




Volume back matter





[Col. 1081]
ORDO RERUM QUAE IN HOC TOMO CONTINENTUR.



HINCMARUS RHEMENSIS ARCHIEPISCOPUS. (OPERUM CONTINUATIO.)
[Col. 1081]

EPISTOLAE.
    EPISTOLA PRIMA.---Episcoporum dioeceseon Rhemensis atque Rothomagensis ad Ludovicum Germaniae regem. 9
    EPIST. II.---Ad Nicolaum papam. 25
    EPIST. III.---Ad episcopos synodi Suessionensis. 46
    EPIST. IV.---Ad eamdem synodum Suessionensem. 50
    EPIST. V.---Ad episcopos synodi Suessionensis. 55
    EPIST. VI.---Ad eosdem. 59
    EPIST. VII.---Ad Nicolaum papam. 61
    EPIST. VIII.---Ad Egilonem archiepiscopum Senonensem. 64
    EPIST. IX.---Ad Egilonem eumdem episcopum. 68
    EPIST. X.---Ad Egilonem eumdem episcopum. 71
    EPIST. XI.---Ad Nicolaum papam. 75
    EPIST. XII.---Ad eumdem. 90
    EPIST. XIII.---Ad monachos Altovillarensis monasterii. 92
    EPIST. XIV.---Ad Odonem episcopum Bellovacensem. 93
    EPIST. XV.---Ad Carolum regem. 94
    EPIST. XVI.---Ad clericos palatii. 99
    EPIST. XVII.---Ad presbyteros dioecesis Rhemensis. 101
    EPIST. XVIII.---Ad presbyteros Rhemensis parochiae. 104
    EPIST. XIX.---Ad Ludovicum III regem, Balbi filium. 110
    EPIST. XX.---Ad eumdem Ludovicum III regem. 117
    EPIST. XXI.---Concilii Tusiacensis ad rerum ecclesiasticarum pervasores et ad pauperum praedatores. 122
    EPIST. XXII.---Ad Rodulfum Bituricensem et Frotarium Burdigalensem, metropolitanos Aquitaniae. 132
    EPIST. XXIII.---Ad Carolum imperatorem. 153
    EPIST. XXIV.---Ad conventum episcoporum. 154
    EPIST. XXV.---Ad Hildegarium episcopum Meldensem. 161
    EPIST. XXVI.---Ad Hildeboldum episcopum Suessionensem. 172
    EPIST. XXVII.---Ad Adrianum papam. 174
    EPIST. XXVIII.---Ad eumdem. 186
    EPIST. XXIX.---Ad Adventium episcopum Metensem. 186
    EPIST. XXX.---Ad episcopos. 189
    EPIST. XXXI.---Ad quemdam episcopum. 210
    EPIST. XXXII.---Ad Joannem papam. 230
    EPIST. XXXIII.---Ad episcopos Rhemensis dioecesis et omnes Ecclesiae rectores et fideles. 245
    EPIST. XXXIV.---Ad Joannem episcopum Cameracensem. 253
    EPIST. XXXV.---Ad omnes fideles. 254
    EPIST. XXXVI.---Ad omnes fideles. 255
    EPIST. XXXVII.---Ad Engilgarium virum illustrem. 256
    EPIST. XXXVIII.---Ad Anastasium abbatem. 257
    EPIST. XXXIX.---Ad clerum et plebem Bellovacensem. 258
    EPIST. XL.---Fragmentum.---Ad Carolum Calvum regem. 261
    EPIST. XLI.---Fragmentum.---Ad Ludovicum regem Germaniae. 262
    EPIST. XLII.---Fragmentum.---Wiligiso et caeteris monachis S. Dionysii. 264
    EPIST. XLIII.---Fragmentum.---Ad Teudulfum comitem. 264
    EPIST. XLIV.---Fragmentum.---Ad Irmingardem Augustam conjugem Lotharii imperatoris. 265
    EPIST. XLV.---Fragmentum.---Rotrudi et caeteris sororibus monasterii S. Crucis et S. Radegondis. 266
    EPIST. XLVI.---Ad Aeneam Parisiensem episcopum. 267
    EPIST. XLVII.---Ad Carolum regem. 267
    EPIST. XLVIII.---Ad Hedenulphum Laudunensem episcopum. 268
    EPIST. XLIX.---Ad Hadebertum Silvanectensem episcopum. 269
    [Col. 1082] EPIST. L.---Ad clerum et plebem Cameracensem. 269
    EPIST. LI.---Cleri et plebis Laudunensis ad Hincmarum Rhemensem archiepiscopum. 270
    EPIST. LII.---Ad clerum et plebem Laudunensem. 271
    EPIST. LIII.---Ad Franconem Tungrensem episcopum. 276
    EPIST. LIV.---Ad eumdem. 277
    EPIST. LV.---Ad episcopos provinciae Lugdunensis. 277

OPUSCULA ET EPISTOLAE IN CAUSA HINCMARI LAUDUNENSIS.
    Epistola Hincmari Rhemensis ad Hincmarum Laudunensem. 279
    Epistola Hincmari Laudunensis ad Hincmarum Rhemensem. 280
    Epistola Hincmari Rhemensis ad Hincmarum Laudunensem. 280
    Epistola Hincmari Laudunensis ad Hincmarum Rhemensem. 281
    Epistola ejusdem ad eumdem. 281

OPUSCULUM LV CAPITULORUM adversus Hincmarum Laudunensem.
    Index capitum. 282
    Titulatio metrica. 287
    Responsio. 287
    Praefatio. 290
    CAPUT PRIMUM.---De capella in Attolae curte sita. 293
    CAP. II.---De administratione palatii et abbatia contra canones adeptis, et quod vocatus ad synodum non venerit, et de irregulari excommunicatione Amalberti. 295
    CAP. III.---De excommunicatione aliorum episcoporum parochianos intentata. 299
    CAP. IV.---De eo quod scripta contra se prolata incendi postulabat. 299
    CAP. V.---De duobus Hincmari judiciis, quae a sede apostolica rescissa dicebat. 302
    CAP. VI.---De eo quod dicebat Hincmarum degradari debere. 310
    CAP. VII.---De eo quod saeculari consultu purgari quaesierit. 313
    CAP. VIII.---De epistolis papae pro ejus reclamatione scriptis. 315
    CAP. IX.---De monacho a Laudunensi excommunicato. 315
    CAP. X.---De compilatione ex epistolis apostolicae sedis in quaterniunculis missis, et de verbo promulgo, et capitulo Leonis papae. 316
    CAP. XI.---Quod latius de sacris ordinibus et canonum disciplinis ex orthodoxorum verbis et sensibus sit dicendum. 324
    CAP. XII.---Qui sint ordines in coelo, et in Ecclesia, et in terrena republica. 325
    CAP. XIII.---Quod si ordo generalis est omnibus episcopis, non tamen communis est dignitas omnibus. 326
    CAP. XIV.---Quod et in republica ad instar coelestis militiae diversi sint ordines. 327
    CAP. XV.---De paternitatibus et incolatibus in coelo, et in Ecclesia et republica. 328
    CAP. XVI.---De metropoli Rhemorum, et castro Lauduno; et quod tres primariae sedes una fuit sedes Petri. Hormisdae ad sanctum Remigium epistola. 334
    CAP. XVII.---De rebellione minorum sacerdotum erga potiores, et de Constantinopolitana sede reluctante ad ersus apostolicam. 340
    CAP. XVIII.---Quod insanae mentis homines per indiscretionem in Scripturis sanctis erraverunt. 350
    CAP. XIX.---Quod in sanctarum traditionum sanctiones male intelligentes erraverint. 352
    CAP. XX.---Quod in antiquis epistolis sedis apostolicae, sicut in legibus, quaedam post abrogata vel immutata fuerint. De sex synodis generalibus, et de septima apud Graecos, deque synodo Francica, et epistolis Julii papae ac Felicis. 353
    CAP. XXI.---Quod non nisi viginti capitula in concilio Nicaeno fuerint constituta. 365
    [Col. 1083] CAP. XXII.---De quatuor capitulis a beato Gregorio in epistola ad Theoctistam Patriciam memoratis. 366
    CAP. XXIII.---Quod apostolica sedes partem noni capituli Chalcedonensis non recipiat, sicut beatus Leo papa demonstrat. 368
    CAP. XXIV.---De eodem canone Chalcedonensi, et de canonibus apostolorum, deque sententiis Angilramno datis, et de epistolis pontificum collectis ab Isidoro. 373
    CAP. XXV.---De auctoritate et differentia conciliorum et epistolarum sedis apostolicae pontificum. 384
    CAP. XXVI.---De eadem differentia iterum, et de conciliis plenariis, synodique Nicaenae praerogativa. 391
    CAP. XXVII.---De canonibus et sententiis ab eo prave intellectis et usurpatis. 393
    CAP. XXVIII.---De male ab eo excommunicatis, qui et qualiter excommunicari debeant, et qui ordo in judiciis ecclesiasticis observandus. 397
    CAP. XXIX.---Quid canones statuant de irregulariter excommunicatis. 403
    CAP. XXX.---Qua ratione solvi queant excommunicationes non legitimae, et de iis qui injuste excommunicant. 407
    CAP. XXXI.---De eo quod parvulos, qui saepe discrimine mortis periclitantur, baptizari prohibuit. 412
    CAP. XXXII.---De eo quod poenitentiam et viaticum morientibus dari vetuit. 413
    CAP. XXXIII.---De eo quod sepulturam mortuis in parochia sua denegari praecepit. 416
    CAP. XXXIV.---Quod in rebus certis et definitis, nec synodus convocanda, nec sedes apostolica inquietanda sit, sed quae statuta sunt observanda. 416
    CAP. XXXV.---Quod apostolica sedes cum episcopis conjudicet, qui secundum canones judicant, et quod non bene intelligat, ut metropolitanus absque provincialium instantia causas non audiat. 420
    CAP. XXXVI.---De irregulari subscriptione, quam collectioni suae apposuit. 427
    CAP. XXXVII.---Ut non sit prudens apud semetipsum, et de discretione in pace tenenda. 434
    CAP. XXXVIII.---Ut sacrae Scripturae verba, et sacras regulas recte intelligat. 435
    CAP. XXXIX.---Ut ab eo removeat dolorem, a se ipso periculum, et ab utroque improperium. 436
    CAP. XL.---Verum non esse quod dicere solebat, Hincmari consilio regem ipsi adversatum esse. 438
    CAP. XLI.---Quod si culpam agnosceret, pro divino timore indulgentiam expeteret. 438
    CAP. XLII.---De auferendo a nobis ambobus opprobrio a multis illato. 439
    CAP. XLIII.---De sacrarum Scripturarum falsatione, et responso ejus ad litteras de Nevino. Qui canones sint recipiendi, et de imperitia et jactantia ejusdem. De Bertrico item, et de eo quod saepe illum admonuit. 440
    CAP. XLIV.---Qualiter redire valeat ad paternae charitatis dulcedinem. 453
    CAP. XLV.---Ut recordetur quanta in dulcedine fuerit initio episcopatus, et deponat animositatem. 455
    CAP. XLVI.---De eo quod gloriatur se in omnibus, quae contra quoslibet suscepit, fuisse ac semper fore victorem. 457
    CAP. XLVII.---Quod victum se nunquam agnoscat. De ejus in metropolitanum rebellione: et quod sacra eloquia exuri petierit, et schisma subscriptione sua fecerit. Et de injustis ejus obligamentis. 461
    CAP. XLVIII.---De iis qui nimis amant sententiam suam usque ad schisma vel haeresim. 473
    CAP. XLIX.---Admonetur ut talentum intellectus, quod Dominus sibi gratuito dedit, non negligat. 483
    CAP. L.---De eo quod dicitur ferre non posse, ut quisquam dicatur ei bonum aliquod sine ipsius merito exhibuisse. 484
    CAP. LI.---De exeniis, quae a clericis et laicis exigere dicebatur. 485
    CAP. LII.---De superbia ejus et arrogantia, jactantiaque inepta et indecenti. 489
    CAP. LIII.---De motibus corporis inordinatis, qualiter cavere debeat. 492
    CAP. LIV.---Ut non se permittat decipi a flore juventutis et sanitate corporis, et mundi illecebris. 493
    CAP. LV.---Conclusio epistolae verbis Eliae, Quod meum fuit feci tibi. 494
    Epistola Hincmari Rhemensis ad Hincmarum Laudunensem. 494
    Hincmari Rhemensis ad eumdem. 498
    Epistola Hincmari Laudunensis ad Hincmarum Rhemensem. 509
    Hincmari Laudunensis ad eumdem. 509
    Epistola Hincmari Rhemensis ad Hincmarum Laudunensem [Col. 1084] 509
    Hincmari Rhemensis ad eumdem. 511
    Hincmari Rhemensis ad eumdem. 515
    Hincmari Rhemensis ad eumdem. 526
    Hincmari Rhemensis ad presbyteros et diaconos ecclesiae Laudunensis. 531
    Ejusdem Hincmari ad Hincmarum Laudunensem. 533
    Ejusdem Hincmari ad eumdem. 534
    Hincmari Rhemensis ad eumdem. 537
    Ejusdem ad eumdem. 545
    Schedula, sive libellus expostulationis adversus Hincmarum Laudunensem episcopum. 566
    Praefatio. 566
    Incipiunt capitula. 568
    Sententia depositionis Hincmari Laudunensis. 634
    Epistola synodalis ad Adrianum papam. 635
    Epistola Hincmari Rhemensis ad Adrianum papam. 641

JOANNES VIII, PONTIFEX ROMANUS.
    Notitia historica. 647
    Notitia altera. 649

EPISTOLAE ET DECRETA.
    I.---Ad Annonem Frisinguensis ecclesiae episcopum. 651
    II.---Ad Wilibertum Coloniensem archiepiscopum. 652
    III.---Ludovicum II imperatorem. 653
    IV.---Ad Ansbertum archiepiscopum Medionalensem 653
    V.---Ad Ludovicum regem Germaniae.---Privilegia Romanae Ecclesiae non nisi centum annorum praescriptione tolluntur. 654
    VI.---Ad Paulum episcopum.---Commonitorium Paulo episcopo fungenti legatione in Germaniam et Pannoniam. 654
    VII.---Ad Ludovicum imperatorem.---Excommunicatur Rainaldus Castri Felicitatis episcopus. 655
    VIII.---Ad Ludovicum II imperatorem.---Legis auctoritate dissolvitur quod contra eam fit. 655
    IX.---Ad Neapolitanos, Salernitanos et Amalphitanos. 655
    X.---Ad clerum Salernitanum. 656
    XI.---Excommunicatur qui de morte Romani clerici suspecti erant. 656
    XII.---Privilegium pro monasterio Fuldensi. 657
    XIII.---Ad monachos S. Vedasti Atrebatensis.---Confirmat omnia contenta in diplomate Caroli imperatoris. 658
    XIV.Ad Carolomannum (al., Ludovicum regem).---Quod Pannonica dioecesis deputata est privilegiis apostolicae sedis. 659
    XV.---Ad episcopos Galliae et Germaniae---Vices suas in Gallia et Germania committit Ansegiso archiepiscopo Senonensi. 660
    XVI.---Bulla Joannis ad congregationem S. Medardi Suessionensis. 660
    XVII.---Ad Hincmarum archiepiscopum Rhemensem.---Ut in locum Hincmari ordinetur episcopus in ecclesia Laudunensi 662
    XVIII.---Ad Aldefonsum regem.---Ovetensis Ecclesia Gallaeciae metropolitana efficitur. 663
    XIX.---Ad eumdem.---Monet ecclesiam sancti Jacobi consecrari. 663
    XX.---Ad episcopos et comites in regno Caroli constitutos.---Laudat illos quod in fide constantes erga Carolum perstiterint, et de legatis, quos ad componenda dissidia mittebat in Galliam. 664
    XXI.---Ad episcopos qui, a Carolo desciscentes, Ludovico regi adhaeserant. 665
    XXII.---Ad episcopos in regno Ludovici regis Bajoariae constitutos.---Arguit eos quod Ludovicum regem ab invadendo Caroli fratris absentis regno non cohibuerint, monetque ut legatis, quos ad examinanda inter utrosque negotia mittit, satisfacere studeant. 667
    XXIII.---Ad comites in regno Ludovici regis Bajoariae constitutos.---Arguit eos quod Caroli regnum pervadere tentarint; monetque ut Ludovicum regem ab ea mente revocent, et ut legatis, quos mittit, satisfacere non detrectent. 672
    XXIV.---Ad universos Gallos et Germanos.---De damnatione Formosi episcopi, Gregorii nomenclatoris, et aliorum qui Romae in synodo fuerant excommunicati. 675
    XXV.---Ad Bosonem comitem.---Agit gratias quod ejus opera legati ad imperatorem pervenerint, et illis injuncta confecta sint; eumque rogat ut quam primum auxilia sibi contra Saracenos mittenda curet. 679
    XXVI.---Ad Ludovicum regem.---Dissensiones inter ipsum et imperatorem scribit se non posse sedare, nisi alteram pius audiat partem: interea monet ut pacem cum [Col. 1085] omnibus, et praecipue cum imperatore, servet, et subjectos compescat. 680
    XXVII.---Ad clerum ordinem, et plebem sanctae Uvalvensis ecclesiae.---Invehitur in quamdam Ecclesiae Valvensis invasorem, legitimo adhuc superstite episcopo: laudat eos quod illum minime recipiendum duxerunt, simul praecipiens, ne unquam eum admittant, alioquin excommunicationis sententiam minatur. 680
    XXVIII.---Ad quemdam.---De Napolitanorum duce ejus fratre queritur, qui suis monitis non parebat. Quare hortatur ut ab eo se separet; alioquin cum eo ac caeteris fautoribus anathemati subjicietur. 681
    XXIX.---Ad Leonem et Petrum episcopum.---Miratur eos ad se non reverti incursionibus Saracenorum lacessitum: obtestatur ut quantocius redeant. Quod si vim ab aliquo patiantur, praecipit ut fortiter se gerant, et id sibi significent. 683
    XXX.---Ad Bosonem comitem.---Dolet quod sibi deprecanti auxilium contra Saracenos non tulerit. Significat Urbem magno in discrimine versari, cum ad eam oppugnandam fama sit magnum exercitum venturum; quare eum rogat ut quantocius opem ferat. Legatos ab eo detineri miratur. 684
    XXXI.---Ad Landulfum episcopum Capuanum.---Nuntiat legatos ad imperatorem rediisse; quem in episcoporum et optimatum conventu Romanae Ecclesiae jura recognovisse, praecipue vero terrae Capuanae pactum suo juri commisisse scribit: ideo in ejus partes se venturum promittit. 685
    XXXII.---Ad Guaiferium principem Salernitanum.---Ostendit se paratum esse firmare pactum quod fecerat; rogatque sibi ad ipsum eunti hospitium parari. 685
    XXXIII.---Ad Geilonem abbatem Tornutiensem ejusque monachos.---Illorum omnia, vel regia, vel episcopalia privilegia, pontifica auctoritate sancit, anno Christi 876, quibus addit exemptionem ab omni cujuslibet antistitis jurisdictione. 686
    XXXIV.---Ad abbatem et monachos Xerenses.---Approbat donationem monasterii S. Porciani illi factam. 687
    XXXV.---Ad episcopos provinciae Bituricensis.---Ut Frotario tanquam metropolitano suo deinceps obediant. 689
    XXXVI.---Ad Bituricenses.---Ut Frotario Burdigalensi archiepiscopo, cui tandiu Bituricensem Ecclesiam committit, quandiu pagani Burdigalensem dioecesim obtineant, omnes obediant. 690
    XXXVII.---Ad Carolum Calvum imperatorem.---Imperatoris precibus, cum Burdigalensis provincia paganis esset devastata, Frotarium Burdigalensem archiepiscopum transfert in Ecclesiam Bituricensem. 690
    XXXVIII.---Ad Carolum Calvum imperatorem.---Laudat eum de judicio in Emmenum prolato, et hortatur ut cum illo clementer agat. 691
    XXXIX.---Ad imperatorem et imperatricem.---Pro Madelgero qui Odelricum occiderat. 692
    XL.---Ad episcopum Carnotensem.---Pro Madelgero qui Odelricum occiderat. 693
    XLI.---Ad Adalardum episcopum Veronensem.---Commendat eum ob praeclaras virtutes, et jubet ut Romam ad concilium veniat. 693
    XLII.---Ad Carolum imperatorem.---Laudat quod sedis apostolicae legatos benigne exceperit, rogatque ut Ecclesiae Romanae praedones, qui missorum ipsius judicium latentes effugerant, requiri et coerceri jubeat. 694
    XLIII. Ad Carolum imperatorem.---Narrat calamitates Ecclesiae illatas a Saracenis, et imperatorem precatur ut auxilium adversus eos mittat. 696
    XLIV.---Ad Carolum Calvum imperatorem.---Scribit intellecturum imperatorem ex Adalgario episcopo (cui pallium concedit) cur Ecclesiae causa ex voto non processerit. Taxat Ansegisum, et Adalgarii fidem commendat. 697
    XLV.---Ad Richildim Augustam.---Rogat ut Romanae Ecclesiae suffragetur. 698
    XLVI.---Ad Carolum Calvum imperatorem.---Commendat Wigbodum Parmensem episcopum. 699
    XLVII.---Ad Adalgarium episcopum Augustodunensem---Villam Tilionacum illi restituendam decernit, caeterasque possessiones Augustodunensis sedis confirmat. 700
    XLVIII.---Ad Ursum ducem Venetiarum.---Gratias agit quod apostolicae sedis monitis paruerit. Episcopos ad synodum venire jubet. 701
    XLIX.---Ad Felicem et Petrum episcopos.---Felici et Petro sacris interdicit ob non exhibitum Grandensi archiepiscopo obsequium; eosque sub excommunicationis [Col. 1086] poena Romam ad concilium venire, et si impediti fuerint, vicarios mittere jubet. 702
    L.---Ad Dominicum electum episcopum Torcellensem.---Invehitur in Dominicum electum episcopum, quod bis vocatus Romam non accesserit; eumque, nisi venerit constituta die, excommunicat. 703
    LI.---Ad Ursum ducem Venetiarum.---Rogat episcopos qui Romam ad synodum evocantur, suis sumptibus alat; quibus, nisi accesserint, excommunicationis sententiam minatur. 703
    LII.---Ad Dominicum et Leonem episcopos.---Signi ficat quosdam qui Romam ad concilium vocati venire neglexerant, se excommunicasse, nisi ad certam praestitutam diem venerint; hortatur ut quandiu illi abfuerint, eorum officia exsequantur. 705
    LIII.---Ad Deltum episcopum.---Ut vice apostolicae sedis fungens Venetias pergat, et episcopos ejus regionis Romam ad concilium, sicut jusserat, venire faciat. 706
    LIV.---Ad Lambertum comitem.---Ut compescat sibi subjectos a malis quae perpetrabant; quos si emendare non potuerit, minatur illos se excommunicaturum: legatis multa ei viva voce referenda se injunxisse significat. 707
    LV.---Ad Guaiferium principem Salernitanum.---Laudat ejus fidei constantiam erga sedem apostolicam: Adelgisii et complicum fraudes detestatur, suumque et aliarum Ecclesiarum auxilium contra Saracenos ei pollicetur, et hortatur ut in fide persistat, utque episcopum Surrentinum ad se mittat. 708
    LVI.---Ad Landulphum episcopum Capuanum.---Ejusdem argumenti. 709
    LVII.---Ad Ajonem episcopum Beneventanum.---Commendat eum de zelo erga sedem apostolicam, monet ut sibi adjumento sit in expellendis Saracenis, suumque fratrem ad idem faciendum impellat. 710
    LVIII.---Ad Carolum Calvum imperatorem.---Propter imminentia tum a Saracenis, tum a quibusdam Christianis, gravissima pericula, enixe petit ut promissa auxilia quamprimum mittat, et destinatos ea de causa legatos commendat. 711
    LIX.---Ad Richildim Augustam.---Ut imperatorem conjugem suum ad opem Ecclesiae quamprimum ferendam hortetur. 713
    LX.---Ad Carolum Calvum imperatorem.---Mittit imperatori palmam, et a malis, quibus a Saracenis pravisque Christianis urgebatur expositis, auxilia petit. 714
    LXI.---Ad Anspertum archiepiscopum Mediolanensem.---Respondet, abbatem qui, nullo comprobato crimine, a regii coenobii praepositura depulsus fuerat, esse revocandum; homicidam autem, et facinoris socium, ab omni praepositura pellendum. 715
    LXII.---Ad episcopos in regno Caroli imperatoris constitutos.---Monet ut imperatorem hortentur ad opem Ecclesiae Romanae celeriter ferendam. 716
    LXIII.---Ad Landulphum episcopum Capuanum.---Mittit legatos, ut Docibilis hypatus petierat: hortatur ut det operam una cum legatis, ut pactum cum Saracenis initum dissolvatur; se quidquid ab eo constitutum fuerit, approbaturum. 717
    LXIV.---Ad Frotarium archiepiscopum.---Frotarium ab Ecclesia Burdigalensi a paganis devastata transfert ad Bituricensem. 718
    LXV.---Ad Carolum regem.---Monet ut bona ablata a monasterio sanctimonialium restituenda curet; quod nisi intra sexaginta dies fecerit, et per legatum id sibi nuntiaverit, vel causam cur non sint restituta, non reddiderit, cum excommunicat. 719
    LXVI.---Ad Engilbergam.---Consolatur eam ob mortem mariti, atque monet ut Carolo imperatori fidem servet, seque ejus intercessorem apud eumdem Augustum futurum pollicetur. 720
    LXVII.---Ad Wigbodum episcopum Parmensem.---Hortatur ut quoscunque potest ad sanctae Romanae Ecclesiae defensionem excitet, et ad se cum suis veniat, ut communi consilio Saraceni ab Italia expellantur: mittit desideratas epistolas, quas afferendas curet iis quibus scribuntur. 721
    LXVIII.---Ad Docibilem et Joannem.---Hortatur ut det operam ne Christiani foedus cum Saracenis faciant. 722
    LXIX.---Ad Pulcharem praefecturium Amalfitanum.---Monet ut foedus cum Saracenis initum dissolvendum curet. 722
    LXX.---Ad Sergium magistrum Neapolitanum.---Dolet ipsum saepe monitum foedus cum Saracenis solvere noluisse; praecipit ut tandem pareat: sin minus, minatur se [Col. 1087] iterum esse excommunicaturum; pollicetur, si fideles legatos miserit, benigne se suscepturum. 723
    LXXI.---Ad episcopum Neapolitanum.---Queritur Neapolitanos cum infidelibus foedus iniisse, nec ab ipso eorum antistite ad viam veritatis revocari. Quare hortatur ut ipse et illi resipiscant: praeterea pollicetur si benigne suscepturum Neapolitani ducis legatos, si miserit, paratumque ad omnia se fore, quae pro Ecclesiae Dei utilitate perficienda retulerint. 724
    LXXII.---Ad Ajonem episcopum Beneventanum.---Laudat ejus promptum ad Ecclesiae defensionem studium: tum hortatur ut contra Saracenos opem ferat, et foedus cum illis ictum dissolvendum curet. 725
    LXXIII.---Ad Gregorium imperialem paedagogum.---Gratulatur imperatorem contra Saracenos classem ad Ecclesiae defensionem misisse; eumque ducem constituisse: tum monet ut decem achelandia ad littora a Saracenis piratis expurganda mittat. 726
    LXXIV.---Ad Carolum Calvum imperatorem.---Nuntiat se Adelardum episcopum Veronensem excommunicasse, quod Nonantulanum monasterium invasisset. 727
    LXXV.---Ad Joannem Anspertum et Waipertum archiepiscopos.---Ejusdem argumenti. 728
    LXXVI.---Ad clerum Veronensem.---Ejusdem argumenti. 729
    LXXVII.---Ad Landulfum episcopum Capuanum.---Monet ut sibi significet an Neapolitanorum dux foedus cum Saracenis initum frangere velit, et det operam ut idem dux Gauferius et Pulchar una secum Trajectum se conferant, quo ipse est iturus; paratum se ad ea quae promiserat, et majora concessurum, si ipse dux in sententia persistat. 729
    LXXVIII.---Ad Pulcharim praefecturium.---Ejusdem argumenti. 730
    LXXIX.---Ad Carolum Calvum imperatorem.---Auxilium contra Saracenos implorat, qui devastata Campania, omnia Romae suburbana depopulabantur. 730
    LXXX.---Ad archiepiscopum Ravennatem.---Praecipit ut cum suis suffraganeis ad concilium accedat. 731
    LXXXI.---Ad Anspertum et Antonium episcopos.---Ut Ravennam ad synodum accedant; quod nisi paruerint, minatur eos se excommunicaturum. 732
    LXXXII.---Ad Ursum ducem Venetiarum.---Inobedientiam accusat, et monetur episcopos Venetiae ad synodum Ravennae celebrandam accedere curet, et ipse quoque vel veniat, vel legatos mittat. 733
    LXXXIII.---Ad Petrum et Leonem episcopos Venetiae.---Ut Ravennam ad concilium proficiscantur, in quo componendae sunt controversiae quae cum metropolitano nonnullis intercedunt. 734
    LXXXIV.---Ad Aquileium.---Quae de eo sinistre ferebantur, in generali concilio canonice terminanda significat. 734
    LXXXV.---Ad Guaiferium principem Salernitanum. 735
    LXXXVI.---Ad Carolum imperatorem Geilonem abbatem Tortutiensem ejusque monachos.---Cellae Godith, a Desiderio principe fundatae sua jura confirmat; quibus addit immunitatem ab omni episcopali jurisdictione anno Christi 877. 735
    LXXXVII.---Ad archiepiscopum Ravennatem.---Certum praescribit diem quo Ravennae cum omnibus suis suffraganeis adfuturus sit; quod si quis parere contempserit, excommunicationem illi minatur. 736
    LXXXVIII.---Ad eumdem.---Scribit se jussisse ut omnes Italiae episcopi, et praecipue Venetiarum, ad synodum Ravennae celebrandam accedant. 737
    LXXXIX.---Privilegium monasterio et xenodochio Placentino concessum. 737
    XC.---Ad Ticinensem episcopum.---Archiepiscopalia insignia utenda concedit cum facultate vocandi ad suam synodum archiepiscopos Ravennatensem et Mediolanensem. 739
    XCI.---Ad Lambertum gloriosum comitem.---Significat Romanorum procerum obsides dari non posse; monet ne ad Urbem veniat, quia ipse eum excipere non potest. 742
    XCII.---Ad Widonem episcopum Inivensem.---Causam Leontardi cujusdam, qui homicidium cum aliis commiserat, ei delegat; hortatur ut quoniam gravissimam illi antea poenitentiam constituerat, modo leviorem constituat. 743
    XCIII.---Ad Carolomannum regem.---Dolet de Caroli imperatoris obitu; hortatur ut promissa pro Romanae Ecclesiae dignitate impleat: legatos se missurum pollicetur: ejus precibus Theotmaro archiepiscopo pallium mittit; quem apostolicae sedis reditus, quos apud Bajoariam habet, Romam annuatim transmittere jubet. 744
    [Col. 1088] XCIV.---Ad Theotmarum archiepiscopum Juvannensem.---Pallium ei concedit, mandat ut redditus quos Romana Ecclesia apud Bagoatiam habet, Romam mittat 745
    XCV.---Ad Ederedum archiepiscopum Anglorum.---Laudat ejus pium erga sedem apostolicam animum, dolet de adversis: monet ut pro Ecclesia fortiter se gerat; ostendit uxores non esse dimittendas; nuntiat se ad regem scripsisse, ut debito eum honore prosequatur; demum ejus Ecclesiae privilegia confirmat. 745
    XCVI.---Ad Athanasium episcopum.---Commendat zelum fidei quem ostenderat adversus Sergium Ecclesiae Dei hostem: hortatur ut in dies magis pro Ecclesiae sibi commissae defensione laboret; Petrum diaconum ei commendat. 747
    XCVII.---Ad Neapolitanos.---Laudat eos quod, zelo divino accensi, Sergium a se abjecerint, et Athanasium episcopum suae reipublicae rectorem elegerint, praecipit ut ei pareant, offerens se una cum ipso eorum commodis consulturum. 748
    XCVIII.---Ad Lambertum comitem.---Scribit se in Galliam velle proficisci, ideo sub excommunicationis poena praecipit ne se absente Romanae Ecclesiae territorio vel Romae aliquod damnum inferat. 749
    XCIX.---Ad Landulfum episcopum Capuanum.---Monet ut consentiat cum Athanasio episcopo Neapolitano ad Ecclesiae Romanae defensionem: et curet pactum cum Amalfitanis factum, ab ipsis observari. 749
    C.---Ad Guaiferium principem Salernitanum. Hortatur ut in sua integritate perseveret, et Amalfitanos corripiat, quod auxilium navale non miserint, et nimia calliditate in se utuntur. 750
    CI.---Ad archiepiscopum Ebredunensem.---Reprehendit quod alium episcopum, praeter eum quem clerus et populus egerat, in Vinciensi Ecclesia consecraverit: praecipit ut cum utroque Romam veniat. 751
    CII.---Ad Cunipertum comitem.---Praecipit ut bona Romanae Ecclesiae quae occupaverat, restituat. 752
    CIII.---Ad Lambertum comitem.---Monet ne Romam eam ob causam veniat, ut apostolicae sedis hostibus auxilium ferat; quod si alia de causa venerit, honorifice se eum excepturum promittit: plura legatis injungit, quibus fidem abhiberi jubet; Adelbertum Romanae Ecclesiae hostem se non posse ait in communionem recipere. 752
    CIV.---Ad eumdem.---Graviter eum reprehendit quod in litteris quas scripsit honorem debitum apostolicae sedi non habuerit, et ne legati absque ejus consensu mitterentur postulaverit. 753
    CV.---Ad Angelbergam Augustam.---Dolet Angelbergam molestiis affici et queritur de injuriis quas Lambertus Ecclesiae Romanae inflixit: rogat ut conservet benevolentiam quam erga ipsum habere solebat. 754
    CVI.---Ad Berengarium comitem.---Rogat ut imperatori nuntiet quae a Lamberto Romae perpetratae sint detque operam ut eam compescat. 755
    CVII.---Ad Joannem archiepiscopum Ravennatem.---Exponit mala quae a Lamberto comite Romae sunt perpetrata; seque in Gallia ad implorandum auxilium adversus eum iturum ostendit. 756
    CVIII.---Ad Michaelem regem Bulgarorum.---Dolet quod Graecos sequatur; hortatur ad Romanae Ecclesiae gremium redeundum: tum de dono misso gratias agit: postremo Sergium quemdam per subreptionem ad sacerdotium et episcopatum promotum, depositum fuisse significat. 757
    CIX.---Ad Petrum comitem.---Hortatur ut Michaelem regem ad Romanae Ecclesiae gremium revocet. 760
    CX.---Ad quemdam ex nobilibus Bulgaris.---Ejusdem argumenti, suntque fere eadem verba quae in superiore. 761
    CXI.---Ad Ignatium patriarcham Constantinopolitanorum.---Tertio jam commonet, ne Bulgarum regionem ad Ecclesiam Romanam jam antiquitus pertinentem usurpet, et eo, vel ab ejus suffraganeis in ea regione consecratos episcopos intra triginta dies illinc educat; et nisi post duos menses paruerit, Dominici corporis et sanguinis communione, et si perseveraverit in contumacia, patriarchali etiam dignitate privat. 762
    CXII.---Ad episcopos et clericos Graecos.---Declarat eos excommunicatos quod Bulgarum regiones invadentes illicitas ibi ordinationes fecerint; dignitate etiam privandos, nisi intra triginta dies ex omni Bulgarica regione decesserint. Si quis autem paruerit, restituendum ei episcopatum decernit quem in Graecia habebat; et si nullum antea habebat, vacantem, si dignus est, eidem conferri jubet. 764
    CXIII.---Ad Basilium imperatorem.---Dolet Constantinopolitanam [Col. 1089] Ecclesiam schismate adhuc laborare; qua de re legatos mittit. 765
    CXIV.---Ad eumdem.---Ut legatis a se missis fidem adhibeat, et opem Romanae Ecclesiae ferat. 766
    CXV.---Ad Ludovicum Balbum regem.---Deplorat mortem Caroli imperatoris patris ejus: hortatur ut pacem habeat cum regibus consanguineis suis, et Ecclesiae inimicos persequatur, praecipue Lambertum ducem, cujus diras infestationes commemorat; denique in Galliam se venturum, ibique synodum celebraturum significat. 767
    CXVI.---Ad Ludovicum Bajoariorum regis filium.---Hortatur ad servandam pacem cum patruelibus; invehitur in Lambertum Spoletanum ducem; rogat episcopos, significet ut ad synodum accedant. 769
    CXVII.---Ad Carolomannum regem.---Ejusdem pene argumenti. 770
    CXVIII.---Ad Anspertum archiepiscopum Medionalensem.---Monet ut quantocius ad synodum in Galliam cum suffraganeis accedat; queritur de perfidia amberti Spoletani comitis. 770
    CXIX.---Ad Angelbergam Augustam.---Ut in Romanae Ecclesiae fide perseveret; praesentium latorem commendat. 771
    CXX.---Privilegium pro monasterio Tornutiensi.---Confirmantur bona eidem monasterio olim concessa. 771
    CXXI.---Ad Angelbergam Augustam.---Arelatem se venisse significat, ibique omnia prospera reperisse; hortatur ut Romanae ecclesiae commodis prospiciat. 773
    CXXII.---Ad Mironem et Huncfridum fratres.---Mironem et Huncfridum multorum scelerum reos ad synodum venire jubet. 774
    CXXIII.---Ad Rostagnum archiepiscopum Arelatensem.---Suas illi vices in Gallia et pallii usum concedit. 775
    CXXIV.---Ad universos episcopos Galliae.---Ut Rostagno Arelatensi episcopo, cui vices suas in Gallia commisit, omnes obediant. 777
    CXXV.---Ad Carolum regem.---Excusat se quod ad eum legatum non miserit, interclusa sibi via a Lamberto ejusque fautoribus, qui urbem Romam tenebant obsessam. 779
    CXXVI.---Ad Isaac episcopum Lingonensem.---Ut Trecas ad synodum veniat, et Cabilonum aliquos mittat qui pontificem eo deducant. 779
    CXXVII.---Ad omnes christianos.---Excommunicat eos qui sibi equum et argenteum vas furati fuerant, nisi intra tres dies restituant. 780
    CXXVIII.---Ad episcopos suffraganeos archiepiscopi Arelatensis.---Jubet ut cum archiepiscopo suo, simul ac vocati fuerint, ad Trecensem synodum veniant. 780
    CXXIX.---Ad diversarum sedium archiepiscopos. 780
    CXXX.---Ad Hugonem abbatem.---Hortatur suadeat Ludovico regi ut ad se veniat: monet etiam ut se a quorumdam communione separet. 781
    CXXXI.---Ad Teutrannum Tarentasiasem archiepiscopum.---Monet ut sibi cum suffraganeis suis obviam veniat, et Adalbertum synodo adesse jubeat, ut rationem reddat eorum de quibus Bernarius episcopus questus fuerat. 781
    CXXXII.---Ad Rostagnum archiepiscopum Arelatensem.---Ut ad synodum cum suffraganeis suis quamprimum veniat. 782
    CXXXIII.---Ad Hincmarum Rhemorum archiepiscopum.---Ut ad synodum Trecensem absque mora cum suffraganeis suis episcopis veniat. 782
    CXXXIV.---Ad Frotarium archiepiscopum.---Ut ad synodum cum suis suffraganeis Trecas veniat. 783
    CXXXV.---Ad Bernardum marchionem.---Monet ut Frotario aditum ad suam sedem patere faciat. 783
    CXXXVI.---Ad archiepiscopum Moguntinum.---Ut Ludovicum Germaniae regem, ejusque fratres adhortetur ut ad synodum veniant aut legatos mittant. 783
    CXXXVII.---Ad Angelbergam Augustam.---Scribit in anniversario die Ludovici ejus viri sacra pro eo se facturum; rogat ut in sui defensione perseveret; synodum Trecis se habiturum significat. 784
    CXXXVIII.---Ad Supponem comitem.---Agit gratias de fidelitate erga Romanam Ecclesiam: quaedam apud Carolomannum facienda injungit. 784
    CXXXIX.---Ad Carolomannum regem.---Miratur illum ad binas litteras non respondisse. Valetudinem ejus deplorat; addit de synodo Trecis celebranda. 785
    CXL.---Ad Carolum regem.---Agit gratias de observantia erga Romanam Ecclesiam; miratur quod ad se legatos non miserit: rogat ut ante colloquium quod cum Ludovico rege habiturus est, aut ipse veniat, aut legatos mittat. 785
    CXLI.---Ad Ludovicum regem.---Ejusdem ac praecedens argumenti. 786
    [Col. 1090] CXLII.---Ad Carolum regem.---Arguit quod vocatus ad se non venerit, sicut Ludovicus rex fecerat; monet sub excommunicationis poena, ut sui regni finibus contentus nullam Bosoni molestiam exhibeat. 786
    CXLIII.---Ad Liutbertum archiepiscopum.---Monet ut Bosonis filiabus haereditatem restitui faciat. 786
    CXLIV.---Ad Matfredum comitem.---Monet ut Bosonis comitis filiabus haereditatem restituat. 787
    CXLV.---Ad Valderamum.---Monet ut Valderami causam ad exitum perducat vel ad se remittat. 787
    CXLVI.---Ad Theodoricum archiepiscopum Bisuntinensem.---Jubet ut quamprimum veniat et episcopum in ecclesia Lausanensi, propter electorum divisiones, priusquam una colloquantur, ordinari vetat. 788
    CXLVII.---Ad Ametium presbyterum.---Privilegium pro monasterio Sancti Petri in pago Nemausensi. 788
    CXLVIII.---Ad Frotarium archiepiscopum Burdigalensem.---Ut ad synodum veniat, et privilegium de mutatione sedium afferat. 789
    CXLIX.---Privilegium pro monasterio sancti Aegidii. 790
    CL.---Ad omnes episcopos, comites, vicecomites, centenarios, judices, catholicos, in Hispania et Gothia degentes.---Lex de sacrilegis a Joanne papa Gothicis legibus addita in concilio Tricassino. 795
    CLI.---Ad omnes fideles.---Privilegium Ecclesiae Pictavensis, ne quis ejus bona invadat, et ut ablata restituantur. 796
    CLII.---Ad episcopos per Galliam constitutos.---Privilegium monasterio Floriacensi conceditur synodo Tricassina. 797
    CLIII.---Ad Walam seu Walonem Metensem episcopum---Concedit illi pallium certis diebus deferendum. 798
    CLIV.---Excommunicatio Hugonis et Emmonis. 799
    CLV.---Ad Bernardum comitem.---Jubet ut ipse cum aliis quibusdam ad synodum veniat, in qua Frotarius Bituricensis episcopus de objecto sibi infidelitatis crimine, purgare se volebat. 799
    CLVI.---Bernardi comitis excommunicatio. 800
    CLVII.---Ad Adalardum archiepiscopum Turonensem.---Confirmat privilegia Ecclesiae Turonensi concessa. 800
    CLVIII.---Ad diversos episcopos.---Ut invasores bonorum Ecclesiae Turonensis cogant reddere, et nonas ac decimas solvere. 801
    CLIX.---Ad episcopos Britanniae.---Arguit eos quod a Turonensis archiepiscopi jurisdictione se subtraxerint, ejusque bona invaserint, praecipit ut ei deinceps pareant et delictorum ab illo veniam petant. 802
    CLX.---Ad Arelatensem et Narbonensem archiepiscopos.---Ut causam inter Utecicensem et Avenionensem episcopos canonice definiant. 802
    CLXI.---Privilegium pro monasterio Vizeliacensi.---Confirmantur immunitates olim concessae. 803
    CLXII.---Ad Wibbodum episcopum.---Commendat illius fidem, hortatur ut legatum mittat antequam cum Carolomanno in colloquium veniat, cui eum quoque interesse jubet. 804
    CXLIII, CXLIV.---Privilegium pro monasterio Sancti Marcelli. 805
    CLXV.---Ad Supponem comitem.---Mandat ut ad montem Cinisem (Cinisium) obviam sibi veniens, imperatricem Angelbergam, et praesules Mediolanensem et Parmensem idem facere moneat, ut simul quae ad utilitatem Ecclesiae pertinent tractare valeant. 806
    CLXVI.---Ad Wibbodum, Paulum, et Paulum ac Luidoinum episcopos.---Jubet ut Papiam ad synodum accedant. 806
    CLXVII.---Ad Joannem episcopum Papiae.---Ut sibi Taurinum obviam veniat, et epistolas a se scriptas quibusdam episcopis dirigat, ut ipsi ad concilium accedant. 806
    CLXVIII.---Ad Anspertum archiepiscopum.---Narrat labores pro Ecclesia susceptos; monet ut sibi cum omnibus episcopis suis Papiam occurrat. 807
    CLXIX.---Ad Supponem comitem.---Miratur eum sibi, ut decebat, non occurrisse; certiorem reddit de his quae cum Ludovico rege egit: monet ut ad se veniat. 807
    CLXX.---Ad Berengarium comitem.---Berengarii charitatem erga Romanam Ecclesiam commendat; significat celebratam in Gallia synodum, seque incolumem reversum: monet ut ad se venire festinet. 808
    CLXXI.---Ad Anspertum archiepiscopum Mediolanensem.---Increpat eum quod sibi auxilium non tulerit; et jam tertio monet ut sibi Papiam certa die cum suis suffraganeis occurrat. 808
    CLXXII.---Ad Berengarium comitem.---Narrat labores pro Ecclesia susceptos. 809
    CLXXIII.---Ad Ludovicum Balbum regem.---Bosonis [Col. 1091] comitis, et Agilmari episcopi, a quibus in Italiam deductus fuerat, studium erga se operamque commendat. 810
    CLXXIV.---Ad Ludovicum regem.---Miratur quod filiabus Bosonis, pro quibus alias rogaverat, haereditatem jure debitam non restituerit; iterumque monet ut ipsam haereditatem integram eis restituat. 811
    CLXXV.---Ad Hugonem.---Monet ut dissensionem inter Abbonem et alios ortam sedet. 811
    CLXXVI.---Ad Romanum electum archiepiscopum Ravennatem.---Laetatur eum Ravennatem archiepiscopum electum; jubet ne quidquam electionis causa ulli promittat; et epistolam suam Leoni, et Romanis scriptam afferendam curet, eorumque responsum ad se dirigat: res Joannis et Deusdedit ducum restituat. 812
    CLXXVII.---Ad Ravennates.---Dolet eorum antistitis morte: monet, ut electum ab eis archiepiscopum congruo prosequantur honore; Ecclesiam Ravennatem, et Deusdedit et Joannis ducum bona defendant. 812
    CLXXVIII.---Ad judices et duces Ravennates.---Jubet ut civitatem contra Lambertum viriliter defendant. 813
    CLXXIX.---Ad Theodoricum et Isaac episcopos.---Praecipit ut excommunicent eos qui Wiperto comiti filium eripuerant, et regionem illam populabantur. 813
    CLXXX.---Ad Hugonem comitem.---Monet ut quosdam facinorosos puniat. 814
    CLXXXI.---Ad Hugonem, Theodoricum et Bernardum comites.---Ut amicitiae charitatisque foedus cum Bosone ictum servent. 814
    CLXXXII.---Ad Vulgarium monachum.---Ut Wiperto episcopo obediat, qui eum per dimissoriam acquisivit. 814
    CLXXXIII.---Ad clerum Mediolanensem.---Praecipit ut quoties episcopus Ticinensis eos ad synodum vocaverit, accedant. 815
    CLXXXIV.---Ad Joannem episcopum Ticinensem.---Raptores uxoris cujusdam Ragiberti excommunicari jubet. 815
    CLXXXV.---Ad omnes fideles.---Praecipit ne quispiam monasterio Sancti Augentii quidquam detrimenti afferat. 816
    CLXXXVI.---Ad episcopos in regno Yudovici constitutos.---Rescribit de indulgentia eorum qui contra paganos pugnantes occubuerant. 816
    CLXXXVII.---Ad Wifredum episcopum Venciensem.---Episcopum qui cum excommunicatis communicarat, missarum celebratione prohibet. 816
    CLXXXVIII.---Ad Odonem episcopum Bellovacensem.---Decernit, impuberes, qui alium occiderant, post peractam poenitentiam ordinari posse. 817
    CLXXXIX.---Ad Aimarum et Widonem episcopos.---Ut Rostagni uxorem ad se venire jubeant, illiusque adjutores, nisi resipuerint, communione privent. 817
    CXC.---Ad Walam episcopum Metensen.---Ne cogatur sponsus uxorem ducere ab alio corruptam. 817
    CXCI.---Ad Joannem episcopum Ticinensem.---Ut cum quodam, qui poenitentiam quinquennio egerat, remissius agat. 818
    CXCII.---Ad Aginulfum episcopum Gabalitanum.---Ut praesentium latoribus ablata restituenda curet. 818
    CXCIII.---Ad Bisuntinensem archiepiscopum.---Significat se Fulcardum ejusque conjugem ab excommunicatione absolvisse. 818
    CXCIV.---Ad Gaiderim principem Beneventanum.---Consolatur eum de damnis ab Agarenis illatis, auxilium pollicetur, seque in ejus partes venturum. 819
    CXCV.---Ad Ajonem episcopum.---Commendat ejus erga se observantiam; certiorem eum de sua incolumitate reddit, tum consolatur de obitu fratris. 819
    CXCVI.---Ad Daferium comitem.---Consolatur Dafeferium, eique opem pollicetur. 820
    CXCVII.---Ad Romanum archiepiscopum Ravennatem.---Praecipit ut Romam ad synodum cum suffraganeis accedat. 820
    CXCVIII.---Privilegium pro monasterio Placentino. 821
    CXCIX.---Ad Romanum archiepiscopum.---Ut Luponem presbyterum in Sarcennati Ecclesia episcopum ordinet. 821
    CC.---Ad Anspertum archiepiscopum Mediolanensem.---Ut Romam ad synodum celebrandam cum suffraganeis accedat, ubi de imperatoris electione agetur; jubet ne quemquam regem excipiat, antequam ipse imperatorem elegerit: nisi paruerit, eum excommunicat. 822
    CCI.---Ad Athanasium episcopum Neapolitanum.---Commendat ejus erga se observantiam; de suo incolumi reditu certiorem ipsum facit; hortatur ad perseverantiam, donec simul conveniat. 823
    CCII.---Ad eumdem.---Ejusdem argumenti ac praecedens. 823
    CCIII.---Ad eumdem.---Ut sibi indicet locum ubi simul [Col. 1092] possint de communis patriae salute colloqui. 824
    CCIV.---Ad Carolum regem.---Hortatur ut legatos mittat, et in auxilium Ecclesiae Romanae veniat. 825
    CCV.---Ad Wibertum episcopum.---Arguit eum quod bis vocatus ad se venire neglexerit; praecipit ut veniat objectis responsurus. 825
    CCVI.---Ad Berengarium comitem.---Declarat suam in eum benevolentiam, commendat ejus erga Romanam Ecclesiam observantiam; rogat ut Stephanum episcopum in tuendis Ecclesiae suae juribus adjuvet. 825
    CCVII.---Ad Pandenulfum comitem.---Rogat ut legatis imperatoris per ejus regionem transituris auxilium praestet; condolet de paganorum in eum incursione: excusat se, cur ad eum non eat: hortatur ut sit animo forti, promittitque subsidium. 826
    CCVIII.---Ad archiepiscopos, eorumque suffraganeos.---Ne Bicbertinum ante causae discussionem excommunicent. 827
    CCIX.---Ad Bosonem comitem.---De incolumi ejus prosperitate gratulatur: se tum eum, tum Angelbergam imperatricem charos habere ostendit; rogat ut Adelberto et illius conjugi Rotildae bona quae in provincia possederant, retinere permittat. 827
    CCX.---Ad Liudtefridum comitem, ejusque conjugem.---Excommunicat eos, quia monialem monasterio rapuerant. 828
    CCXI.---Ad Gregorium primicerium.---Commendat ejus studium erga Ecclesiam et imperatores; significat se ad Constantinopolitanae Ecclesiae perturbationes sedandas paratum esse: ostendit imperatoris legatos honorifice se excepturum, quos etiam a comite Capuano recipi et ad se mitti jam antea mandarat. 828
    CCXII.---Excommunicatio Ansperti quia ad synodum vocatus venire contempserat. 829
    CCXIII.---Ad Theodosium patriarcham Hierosolymitanum.---Excusat tardum legatorum ejus reditum, per quos quaedam munera ad eum mittit, rogans ut pro se assidue Deum deprecetur. 829
    CCXIV.---Ad Carolomannum regem.---Ut in Vercellensi Ecclesia Gospertus diaconus constituatur episcopus. 830
    CCXV.---Ad Carolum regem.---Hortatur ut quamprimum contra fideles et Ecclesiae oppressores auxilio veniat. 831
    CCXVI.---Ad Wibbodum episcopum.---Ut una cum legatis quos ad Carolomannum mittit, eat, vel aliquem vice sua mittat; arguit, quod bona Angelbergae diripi non prohibuerit: hortatur ut ea recuperanda curet. 831
    CCXVII.---Ad Michaelem regem Bulgarorum.---Hortatur ut ad obedientiam Romanae Ecclesiae, a quo seductus recesserat, cum sua gente revertatur. 832
    CCXVIII.---Ad consiliarios Michaelis regis Bulgarorum.---Ejusdem argumenti. 833
    CCXIX.---Ad Sedesclavum comitem.---Praecipit ut legato quem ad regem Bulgarorum mittit, iter tutum praebeat ac necessaria suppeditet. 833
    CCXX.---Ad Gregorium primicerium.---Rogat ut legatos Constantinopolitanos ad se mittat; pollicetur, cum Francorum rex Romam venerit, se ad eum auxilio iturum. 834
    CCXXI.---Ad Wibbodum episcopum.---Ut apud Carolomannum, vel Carolum ejus fratrem, de Ecclesia Dei a paganorum infestationibus defendenda agat, et si archicapellanus Caroli Romam venerit, ipse quoque veniat; sin minus, eorum regum voluntatem sibi litteris aperiat. 834
    CCXXII.---Ad Bosonem comitem.---Scribit se tacitum tenere quod secreto ex ipso audierat, et auxilium, quod promiserat, ab eo omnino exspectare; praeterea se bene valere. 835
    CCXXIII.---Ad Anspertum archiepiscopum Mediolanensem.---Arguit eum quod tertio vocatus ad concilium non venerit; praecipit ut ad synodum celebrandam cum suis episcopis accedat, et cum Francorum regibus, qui in Italiam fuerant ingressi, placitum non faciat; aliter excommunicationem minatur. 836
    CCXXIV.---Ad eumdem.---Ejusdem pene argumenti. 837
    CCXXV.---Ad Theodosium electum episcopum Nonensem.---Laudat ejus erga Romanam Ecclesiam observantiam et praeclaras ejus virtutes; testatur suam in eum benevolentiam: monet ut a se consecrationem episcopalem accipiat. 838
    CCXXVI.---Ad Anselmum episcopum Lemovicensem.---Non separandum virum ab uxore, qui filium suum necessitate urgente baptizaverit. 839
    CCXXVII.---Ad Carolomannum regem.---Hortatur ad Ecclesiae Romanae defensionem, quae a Saracenis multis [Col. 1093] afficiebatur detrimentis; rogat ut legatos benigne excipiat, et fidem illis adhibeat. 839
    CCXXVIII.---Ad eumdem.---Ut in Vercellensi Ecclesia Conspertus creetur episcopus. 840
    CCXXIX.---Ad Branimirum.---Suscipit eum ad Romanae Ecclesiae gremium redeuntem; monet ut in Dei amore perseveret: impartitur benedictionem apostolicam, quam petierat; hortatur, ut permittat legatum suum epistolam Bulgarorum deferre. 841
    CCXXX.---Ad sacerdotes et populos Branimiro subjectos.---Excipit eos ad Romanae Ecclesiae gremium redeuntes; monet ut perseverent. 842
    CCXXXI.---Ad Michaelem regem Bulgarorum.---Agit Deo gratias quod legatos ad se miserit, doctrinam ecclesiasticam et canonica instituta recepturus: hortatur ut ad Romanam Ecclesiam redeat; et si ei placuerit, se legatum missurum pollicetur. 843
    CCXXXII.---Ad Airardum archiepiscopum Auscensem ejusque suffraganeos.---Hortatur ad depravatos populi mores corrigendos, praecipue incesta matrimonia: ne quis relicta uxore aliam ducat, aut simul cum uxore concubinam habeat, ut res immobiles ecclesiae nemo sibi usurpet, et ut clerici sub episcopi sint potestate. 844
    CCXXXIII.---Ad Rostagnum et alios. 845
    CCXXXIV.---Ad Salonitanos clericos.---Monet ut ad gremium Romanae Ecclesiae revertantur; et electus ab eis archiepiscopus consecrationem et pallium a se, et non ab alio accipiat: utque legato quaedam verbis relaturo fidem adhibeant. 846
    CCXXXV.---Ad tres archiepiscopos.---Ut Nemausensem episcopum a monasterii cujusdam iniqua invasione removeant, et si non paruerit, excommunicent. 847
    CCXXXVI.---Ad Michaelem regem Bulgarorum.---De legatione ac muneribus missis gratias agit: dolet eum defecisse ab Ecclesia Romana, ad quam monet ut revertatur; ostendit Graecos Bulgarorum dioecesim, cum sit Romani pontificis, contra canones detinere. 848
    CCXXXVII.---Ad Anastasium abbatem.---Praecipit ut cellulam Gauderico episcopo reddat. 849
    CCXXXVIII.---Ad Tuventarum de Marauna.---Hortatur ut, omnem falsam doctrinam rejiciens, in Romanae Ecclesiae fide maneat: miratur Methodium aliter quam fuerat professus docere, et propterea a se vocatum fuisse significat. 849
    CCXXXIX.---Ad Methodium archiepiscopum Pannoniensem.---Praecipit ut ad se veniat, ut de ejus doctrina cognoscere possit. Missas Sclavonica lingua celebrari prohibet. 850
    CCXL.---Ad Anspertum archiepiscopum Mediolanensem.---Arguit quod sedi apostolicae obediens non fuerit, ejusque legatos injuriose tractarit, et excommunicatus missas celebrarit. Ideo monet ut ad synodum se purgaturus quamprimum vel per se vel per legatos accedat. 850
    CCXLI.---Ad Angelbergam Augustam.---Significat se modo absolvere nolle Anspertum archiepiscopum; sed si in synodo crimina quae objiciebantur, diluerit, tunc eum excommunicatione absoluturum: ait se pro Ludovico imperatore in anniversario ejus die sacrafacturum. 851
    CCXLII.---Ad Ludovicum regem.---Gratias agit de propensa voluntate erga Romanam Ecclesiam: hortatur ut ad eam a paganorum incursionibus defendendam veniat, eique tacite imperium pollicetur. 852
    CCXLIII.---Ad Basilium, Constantiam et Alexandrum imperatores.---Imperatorum precibus commotus, ut pax sit Ecclesiae Constantinopolitanae, dispensat cum Photio ut in Ignatii locum Constantinopolitanae Ecclesiae patriarcha subrogetur, statuens ne deinceps quisquam ad patriarchalem dignitatem, nisi per gradus ecclesiasticos ascendant: jubet patriarcham Constantinopolitanum Bulgarorum dioecesim sub Ecclesiae Romanae jurisdictione relinquere, monet omnes ut patriarchae debitum praestent obsequium: praecipit ut ad Ecclesiae communionem eos qui a Methodio et Ignatio initiati fuerant, admittant; excommunicat illos qui cum Photio noluerint communicare. 853
    CCXLIV.---Ad Constantinopolitanos.---Jubet eos, schismate sedato, ad Ecclesiae unitatem redire, et Photio communicare. 863
    CCXLV.---Ad clericos Constantinopolitanos.---Ejusdem ac praecedens argumenti. 865
    CCXLVI.---Ad Paulum et Eugenium episcopos.---Constituit eos una cum Petro presbytero legatos, ut, sicut illos monuerat, pacem in Ecclesia Constantinopolitana conficiant. 867
    CCXLVII.---Ad Paulum et Eugenium episcopos, similiter ad Petrum presbyterum.---Mansi monitum in sequentem epistolam. 867
    Adnotatio Severini Binii. 870
    CCXLVIII.---Ad Photium patriarcham Constantinopolitanum.---Photium [Col. 1094] patriarcham Constantinopolitanum constituit, dummodo in synodo veniam postulet; decernit ne deinceps ullus e laicis in eadem Ecclesia statim episcopus ordinetur: jubet Bulgaricam dioecesim Ecclesiae Romanae restitui. 870
    Adnotatio Severini Binii. 872
    CCXLIX.---Ad Landulfum et Landonem.---Scribit Trajectum se iturum, et quae paci eorum conducant, curaturum; ibique cum de aliis, tum de Landulfo Capuanae Ecclesiae episcopo electo acturum. 875
    CCL.---Ad Guariferium principem Salernitanum.---Eadem quae in superiori: praeterea arguit quod contra Capuanos arma sumpserit; rogat ut mancosos sibi ab Amalfitanis restitui curet. 876
    CCLI.---Ad Leonem episcopum.---Dolet Capuae discordias esse excitatas; significat se Trajectum iturum, ibique de Landulfo episcopo electo, cujus confirmationem petierat, acturum. 877
    CCLII.---Ad Landulfum presbyterum.---Laudat eum quod ad propinquorum suorum insidias evitandas Capua fuerit egressus, et in discordiis sedandis elaboret; significat Trajectum se iturum ibique de ejus electione deliberaturum. 878
    CCLIII.---Ad Pulcarem praefectum.---Arguit quod nec foedus cum paganis ictum ruperit, nec ditionem sancti Petri, sicut promiserat, defenderit; praecipit ut pecuniam pro ea re datam ad se remittat. 878
    CCLIV.---Ad monachos Pultariensis coenobii.---Dolet de eorum calamitatibus, et significat se ipsorum causa Bosoni principi atque Hugoni abbati scripsisse ut eos adjuvarent; exemplar etiam testamenti Gerardi fundatoris Ansegiso archiepiscopo et Conrado comiti misisse. 879
    CCLV.---Ad Hugonem abbatem.---Ut monasterium Pultariense tueatur. 879
    CCLVI.---Ad Hugonem et Radulfum.---Quod Vendoaram villam sancti Petri Pultariensis nulli concesserit, et Arembertum, qui a Bosone eam accepit, excommunicari jusserit, nisi ab ea abstineat. 880
    CCLVII.---Ad Bosonem comitem.---Ut Arembertum et quosvis alios a Vendoara villa removeat, eamque Pultariensibus restituat et monasterium ipsum tueatur. 880
    CCLVIII.---Ad Guaiferium principem Salernitanum.---Monet ut a molestus desistat quas Capuanis inferebat; significat se in ejus regiones iturum et discordias sedaturum. 881
    CCLIX.---Ad Pandenulfum castaldum.---Significat se Guaiferio scripsisse ut ab inferendo Capuanis damno desisteret. 882
    CCLX.---Ad Carolum regem.---Scribit se litteris eum, ut ad imperium promoveret, ad Urbem advocasse, Ravennam usque ad eum processisse, sperasseque se auxilium ab eo adversus Romanae Ecclesiae hostes recepturum: quae spes ita eum frustrata est, ut nunquam hostes magis saevierint: petit ut Ecclesiae opem ferat, et dum iter parat, legatos ad se mittat; suosque legatos commendat. 882
    CCLXI.---Ad eumdem.---Dolet se non posse cum eo colloqui. Arnulfum legatum ad eum mittit, petens ne Romanam Ecclesiam ab hostibus laedi patiatur, ideoque ejus legatum cum Arnulfo ad se mitti jubet. 883
    CCLXII.---Ad Romanum archiepiscopum.---Miratur quod injuriis lacessitus ad se non confugerit; nuntium Ravennam mittit, qui omnia contra eum gesta diligenter inquirat, et eos qui injuriam intulerant, Romam venire compellat; quibuscum ipse ad synodum proficiscatur, ubi ejus causa agetur: eumque arguit quod in sua Ecclesia non resideat. 884
    CCLXIII.---Ad omnes fideles.---Praecipit ut Ticinensi episcopo, cui potestatem excommunicandi tribuerat, obediant. 885
    CCLXIV.---Ad Romanum archiepiscopum Ravennatem.---Praecipit ut Romam ad synodum veniat. 886
    CCLXV.---Ad clerum Mediolanensem.---Praecipit ut in locum Ansperti archiepiscopi in Romana synodo privati alium a se consecrandum sufficiant; mittit legatos qui una cum ipsis electioni intersint, quibus in omnibus obediri jubet. 886
    CCLXVI.---Ad Carolum regem.---Significat Anspertum dudum archiepiscopum Mediolanensem in Romana synodo privatum, ac Josephum, quem ille in Vercellensi episcopum ordinaverat, depositum; rogat ut Conspertum in Vercellensi ecclesia episcopum a se consecratum tueatur. 887
    CCLXVII.---Ad Vercellenses.---Praecipit ut Conspertum a se illis episcopum constitutum recipiant, et congruo honore colant. Josephi invasoris acta nulla esse declarat.
    CCLXVIII.---Ad Notingum Novariensem episcopum.---Monet ut res Angelbergae restituat; sin minus, denuntiat [Col. 1095] illi excommunicationem, nisi intra duos menses ad reddendam de his rationem Romam veniat. 889
    CCLXIX.---Ad Amalfitanos.---Significat se eos excommunicasse donec se a paganis separent; minatur illis alias poenas, nisi quamprimum pareant. 889
    CCLXX.---Ad Helmoinum episcopum Pennensem.---Arguit quod ad synodum non accesserit; jubet statuta die ad se venire, et interim quemdam absolvere, quem injuste excommunicaverat. 890
    CCLXXI.---Ad Paulum episcopum.---Jubet ecclesiam in villa Carpana sitam restitui, ibique sacerdotem constitui, et sacrum chrisma annuatim in eamdem mitti. 890
    CCLXXII.---Ad Theodoricum, Heodicum, etc.---Ostendit mulierem, quae vi minisque coacta religiosum habitum susceperat, ad vota servanda non teneri; hujus tamen causam illis definiendam committit. Quod si qua oriatur difficultas, eos vel eorum legatos cum ipsa muliere ad se venire jubet. 891
    CCLXXIII.---Ad Athanasium, Pulcarem, etc.---Praecipit ut foedus cum Saracenis ictum rumpant; quod nisi Kalendis Decembris fecerint, eis excommunicationem minatur. Pulcarem monet ne Pandenulfo Capuano judici molestiam inferat. 892
    CCLXXIV.---Ad Arpaldum episcopum Asculanum---Arguit quod ad synodum non venerit; jubet ad se venire, ut iis quae a suis clericis objiciebantur, respondeat. 893
    CCLXXV.---Ad Carolum regem.---Miratur quod cum Papiam venerit, ubi simul convenire debebant, legatos ad se non miserit: petit illos, destinet, ut se ad eum conferre possit. 894
    CCLXXVI.---Ad eumdem.---Gratias agit quod cum a se fuerit Conspertus Ecclesiae Verecellensis episcopus ordinatus, ejus ordinationi libenter acquieverit; se excusat quod Anspertum archiepiscopum Mediolanensem ejus precibus non absolvat. 894
    CCLXXVII.---Ad Ludovicum et Carolomannum reges.---Gratias agit de ipsorum erga Romanam Ecclesiam affectu, et mutuum studium pollicetur. 895
    CCLXXVIII.---Ad Hugonem et alios comites.---Gratias agit de fide quam Yudovico et Carolomanno regibus servabant. 895
    CCLXXIX.---Ad Joannem episcopum Ticinensem.---Praecipit ut ecclesiam in Carpana villa sitam, quam Paulus Regiensis episcopus reficere neglexerat, restituat, ibique sacerdotem proprium constituat et sacrum chrisma annuatim mittat 896
    CCLXXX.---Ad Theutmarum archiepiscopum.---Miratur eum morari et ad se non venire; monet ut statim veniat. 896
    CCLXXXI.---Ad Antonium episcopum et Berengarium comitem.---Liutfredum comitem, quia monialem quae e monasterio effugerat, suscepit, et bona Angelbertae imperatricis diripuit, excommunicat, nisi statuto tempore satisfecerit: monet ne quisquam cum eo communicet. 896
    CCLXXXII.---Ad Egilbertum episcopum.---Arguit eum quod cum excommunicatis a sede apostolica communicarit: jubet ne cum Liutfredo et Odebrico excommunicatis communicet. 897
    CCLXXXIII.---Ad Egifridium et alios.---Rogat ut bonorum Angelbergae imperatricis curam sustineant. 898
    CCLXXXIV.---Ad Eunibertum comitem.---Minatur illi excommunicationem, nisi res sancti Petri et Angelbergae imperatricis restituat. 898
    CCLXXXV.---Ad Gisulfum abbatem.---Ejus curae monasterium Angelbergae imperatricis committit. 899
    CCLXXXVI.---Ad Gregorium, Theophylactum et Diogenem, etc.---Gratulatur de victoria contra Saracenos parta; miratur cur Romam non venerint: mandat ut contra Saracenos sibi auxilio veniant. 899
    CCLXXXVII.---Ad Athanasium episcopum Neapolitanum.---Commendat ejus erga sedem apostolicam observantiam; hortatur ut, sicut promiserat, pactum cum Saracenis ictum frangat. Amalfitanos per legatum suum ea de re admonitos, si parere neglexerint, excommunicandos significat. 900
    CCLXXXVIII.---Ad Amalfitanos.---Monet ut rupto cum Saracenis foedere ad Ecclesiae gremium revertantur, et eam ob rem singulis annis decem millia mancosorum et eo anno mille daturum se promittit; nisi paruerint, minatur excommunicationem. 901
    CCLXXXIX.---Ad Carolum Crassum regem Italiae.---Rogat ut Hieronymum episcopatum Lausanensem pacifice retinere permittat, et Hubonem res Ecclesiae Bisuntinae ablatas reddere jubeat. 901
    CCXC.---Ut Hieronymi episcopi Lausanensis causam apud Carolum regem procuret. 902
    CCXCI.---Ad Theodoricum archiepiscopum Bisuntinensem.---Significat se de ipsius causa Carolo regi scripsisse; [Col. 1096] ac de Hieronymo episcopo Laudunensi hortatur, ut adjuvare illum studeat. 903
    CCXCII.---Ad Carolum regem.---Commendat ejus erga Romanam Ecclesiam observantiam; rogat ut legatum sibi auxilio mittat. 903
    CCXCIII.---Ad Sfentopulcrum comitem.---Gratulatur de ejus et subditorum illius observantia erga sedem apostolicam, recipit eos in fidem suam: ostendit Methodium archiepiscopum orthodoxam fidem fuisse professum; cujus jura et privilegia confirmat, eumque ad eos regendos mittit. Nitrensis Ecclesiae episcopum consecratum significat, et alium ad se vult mitti, quem alii ecclesiae praeficiat: jubet omnes ipsi archiepiscopo obedire; concedit ut divina officia Sclavonica lingua recitari possint, dummodo Evangelium Latina prius recitetur. 904
    CCXCIV.---Ad Landulfum episcopum Suricorum.---Objurgat quod violaverit quae ipse inter eum et Landenulfum Capuanum episcopum de frugibus illius ecclesiae decreverat; minatur illi excommunicationis poenam, nisi suis decretis pareat: praecipit ut si se laesum sentiat, cum eodem episcopo causam dicturus ad se veniat. 906
    CCXCV.---Ad Carolum regem.---Gratulatur de ejus erga Romanam Ecclesiam observantia, cujus eum defensorem elegit; monet ne adversariis fidem habeat: laudat quod ditionem sancti Petri ab hostili incursu defendi jusserit. Bosoni tanquam tyranno auxilium se non daturum affirmat; optat ejus adventum, et rogat ut legatos mittat, 907
    CCXCVI.---Ad imperatores augustos.---Commendat eorum studium in Ecclesiae concordia stabilienda; monet ut in eo persistant: agit gratias de dromonibus auxilio missis: de monasterio Sancti Sergii, et de Bulgarorum dioecesi sedi apostolicae restituta; rogat ut Dei Ecclesiam tueantur: demum ea quae pro Photio in synodo Constantinopolitana acta sunt, se approbare significat, si tamen legati contra sua jussa non egerint. 909
    CCXCVII.---Ad Photium.---Gratulatur de concordia Ecclesiae Constantinopolitanae: miratur multa, quae statuerat, mutata esse; approbat quae Constantinopoli in concilio pro causa Photii acta sunt, si tamen legati contra sua mandata non egerint. 910
    CCXCVIII.---Ad Carolum regem.---Gratias agit de ejus erga sedem apostolicam observantia; suam erga eum benevolentiam testatur: adventum ejus pro Ecclesiae necessitatibus exspectat, monetque ut aliquem legatum mittat. Queritur de Georgio quodam excommunicato, qui, ipsius imperatoris auctoritate fultus, bona Romanae Ecclesiae invaserat; rogat ut promissa auxilia mittat. 911
    CCXCIX.---Ad Romanum archiepiscopum Ravennatem.---Jubet eum Romam ad synodum causa dissolvendi quasdam quaestiones advenire. 912
    CCC.---Ad universos episcopos.---Ut Romam ad synodum adveniant. 913
    CCCI.---Ad Carolum regem.---Laetatur de ejus incolumitate, Deumque orat ut omnia ei prospere eveniant: nuntiat Saracenos a Graecis victos, seque a Saracenis, et aliis etiam valde premi: quare petit ut sibi quam citissime auxilio veniat. 914
    CCCII.---Ad eumdem.---Deus dedit Ravennatem injuste excommunicatum absolvit; confirmat illius cum Maria uxore conjugium: jubet eum defendi. 915
    CCCIII.---Ad Anspertum archiepiscopum Medionalensem.---Inobedientiae eum arguit, praecipitque ut Rhodoaldum et Warlenum monachos, quos injuste in carcerem conjecerat, ad eorum monasterium honorifice remittat. 916
    CCCIV.---Ad Salomonem procuratorem Papiae.---Ejusdem argumenti. 916
    CCCV.---Ad Adelbertum marchionem.---Ab excommunicatione eum absolvit, ejusque homines, si spatio quindecim dierum intra mensem Martium Ecclesiae satisfecerint. 917
    CCCVI.---Ad Oteramum Viennensem episcopum.---Arguit quod faveat sociis Bosonis, idque a se imperari asserat; praecipit ut Romam accedat ut crimina quae ipsi objiciuntur diluat. 917
    CCCVII.---Ad Barnimerum comitem, sacordotes, etc.---Ostendit sibi gratissimam fuisse eorum in sedem apostolicam observantiam; hortatur ad perseverantiam. Jubet legatos ad se mitti, quibus revertentibus legatum suum missurum pollicetur, cui ipsi fidelitatem juxta Ecclesiae ritum promittant. 918
    CCCVIII.---Ad Michaelem regem Bulgarorum.---Miratur quod legatos non miserit, quemadmodum jam diu promiserat; monet id ut quamplurimum faciat. 919
    CCCIX.---Ad quemdam (Carolum Crassum regem).---Monet ut perficiat quae per legatos mandavit. 919
    CCCX.---Ad Anspertum Mediolanensem archiepiscopum.---Confirmat Josephi episcopi Astensis ordinationem, [Col. 1097] qui alias contra canones Vercellensis Ecclesiae fuerat episcopus constitutus. 920
    CCCXI.---Ad Attonium.---Excommunicat eum, nisi Ecclesiae Mediolanensi bona quae abstulerat restituat, et ad obedientiam sui archiepiscopi cum sociis redeat. 921
    CCCXII.---Ad Anselmum Mediolanensem archidiaconum.---Minatur illi excommunicationis poenam, nisi ad sui archiepiscopi obedientiam redeat. 922
    CCCXIII.---Ad Joannem, Egilulfum, etc.---Causam inter Tridentanum et Veronensem episcopos versantem eis committit; monet ut eam jure definiant, et ad se sententiam mittant, ut eam confirmare possit. 923
    CCCXIV.---Ad Adelchisium episcopum Tridentanum.---Arguit eum quod bona Veronensis episcopi invaserit; ejus causam quibusdam episcopis se commisisse significat: monet ut eorum acquiescat sententiae. 923
    CCCXV.---Ad Ludovicum et Carlomannum reges.---Rogat ut cum Carolo imperatore consentiant de revocanda et Romam mittenda Angelberga, ubi eam ita se custoditurum pollicetur, ut contra ipsos moliri nihil possit. 924
    CCCXVI.---Ad omnes archiepiscopos, episcopos et comites Italiae.---Hortatur dent operam ut Carolus imperator Angelbergam Romam venire patiatur, quam se ita custoditurum promittit, ut nihil contra ipsum Carolum cum Bosone moliri possit; et si quid tentaverit, se eamdem remissurum pollicetur. 925
    CCCXVII.---Ad clerum Mediolanensem.---Recipit Hadericum sub tutela sedis apostolicae, et excommunicat omnes qui illi vel ejus ecclesiis molestiam intulerint. 926
    CCCXVIII.---Ad Athanasium episcopum Neapolitanum.---Arguit eum quod non fregerit foedus quod cum Saracenis fecerat, cum promiserit illud rumpere: ostendit multa mala ejus causa a Saracenis Christianis fuisse inflicta; minatur illi excommunicationem, nisi foedus illud rumpat. 927
    CCCXIX.---Ad Methodium archiepiscopum.---Gratulatur de orthodoxae fidei cultu, et de ejus erga religionem studio et cura; precatur in dies spiritualem profectum majorem, eumque consolatur. 928
    CCCXX.---Ad Carolum imperatorem.---Nuntiat imperatori se iis malis a Saracenis affici, ut amplius sustinere non possit; rogat eumdem ut sibi subsidio exercitum mature mittat, eique palmam cum benedictione mittit. 929
    CCCXXI.---Ad diversos episcopos.---Athanasium Neapolitanum episcopum, qui saepe monitus, nunquam, sicut promiserat, foedus cum Saracenis ictum rumpere voluit, a se cum omnibus ei consentientibus excommunicatum significat. 930
    CCCXXII.---Ad Romanum archiepiscopum Ravennatem.---Arguit quod Albericum comitem Ravennam asciverit, et nobiles Ravennates contra jusjurandum sibi praestitum vexarit: cum Neapoli reversus fuerit, ait se ea omnia curaturum: jubet Dominicum archidiaconum Faventinae Ecclesiae episcopum consecrari. 931
    CCCXXIII.---Ad eumdem.---Arguit eum quod alterius legitimam uxorem raptori tradi consenserit, et Romanae Ecclesiae ausus fuerit adversari; has ob causas illum a conferendis sacris ordinibus suspendit, donec a synodo, ad quam eum jubet venire, ejus causa cognoscatur. 932
    CCCXXIV.---Ad eumdem.---Jubet Placentinos clericos, quos sine commendatitiis litteris ad eum confugientes receperat, ad eorum episcopum remitti; ejusdem etiam Ecclesiae clericos absolvi, donec cum eis ad synodum veniat. 933
    CCCXXV.---Ad Constantinum sacerdotem.---Excommunicat eum quod absque sua licentia ab archiepiscopo Ravennate ad Faventinae Ecclesiae episcopatum promotus fuerit: prohibetque eum illius Ecclesiae administrationem attingere, donec ad synodum Romanam veniat. 933
    CCCXXVI.---Ad Joannem episcopum Ficoclensem.---Visitationem Faventinae Ecclesiae pastore destitutae, ejusque curam ei committit, donec novus pastor eidem praeficiatur. 934
    CCCXXVII. Ad Romanum archiepiscopum.---Ad synodum Romam sub poena excommunicationis venire jubet, ut ad ea quae objiciebantur respondeat. 934
    CCCXXVIII.---Ad Carolum imperatorem.---Petrum et Zachariam legatos ad eum mittit; causa corrigendi mala, quae se, eo regnante, perpessum queritur. 935
    CCCXXIX.---Ad Ravennates.---Praecipit ut se a Ravennatis archiepiscopi in synodo excommunicati communione separent, quousque eum absolutum cognoverint. 935
    CCCXXX.---Ad Carolum imperatorum.---Gratulatur de ejus observantia erga Romanam Ecclesiam: laetatur ipsum Ravennam venire velle, ut de Ecclesiae et imperii statu [Col. 1098] agat: rogat ut ante diem quem praestituerat accedat. 936
    CCCXXXI.---Ad Wilibertum archiepiscopum Agrippinensem.---Commendat ejus vigilantiam, et presbyterum quemdam excommunicatum, nunc ipsius testimonio longa poenitentia purgatum, ejus precibus commotus absolvit, et sacerdotali ministerio restituit: causam Gedeonis adulteri ei committit, ut sententiam canonice ferat. 936
    CCCXXXII.---Ad Leonem, Landulfum et Landonem.---Ut Auxentii filium, ab Attinulfo captum, patri restituendum curent. 937
    CCCXXXIII.---Ad Michaelem regem Bulgarorum.---Hortatur ut ad finem et obedientiam Romanae Ecclesiae redeat et legatos mittat. 938
    CCCXXXIV.---Ad imperatorem et imperatricem. 939
    CCCXXXV.---Ad Angelbertam imperatricem. 939
    CCCXXXVI.---Ad eamdem. 939
    CCCXXXVII.---Ad eamdem. 939
    CCCXXXVIII.---Ad Domasolem ducem gloriosum. 939
    CCCXXXIX.---Ad Rostagnum archiepiscopum Arelatensem.---Communione privetur sponsa, nisi raptorem deserere et ad sponsum suum redire voluerit. 940
    CCCXL.---Ad Sigibodum archiepiscopum Narbonensem.---De examinanda causa cujusdam presbyteri. 940
    CCCXLI.---Ad Cennemocum episcopum Venetensem.---Quod sacerdos homicida non potest in sacerdotio manere. 941
    CCCXLII.---Ad episcopos Britanniae.---De ordinatis ab Heclocaro abbate monachis. 941
    CCCXLIII.---Ad Petrum episcopum. 941
    CCCXLIV.---Ad Marinum et Pulcarem. 942
    CCCXLV.---Ad Cozilem comitem.---De illis, qui, uxoribus dimissis, ad alias nuptias transierint. 942
    CCCXLVI.---Constitutio de jure cardinalium. 942
    CCCXLVII.---Contra violatores Domus Dei. 943
    CCCXLVIII.---Ad Theibergam et Aldericum.---Illos hortatur ut Radulfo suam uxorem reddant. 943
    CCCXLIX.---Ad Berrarium abbatem.---De reverentia erga summos pontifices. 944
    CCCL.---Ad Photium patriarcham Constantinopolitanorum.---De processione Spiritus sancti. 944
    CCCLI.---Ad quemdam (f. Romanum archiep. Raven).---Laudat ejus studium erga sedem apostolicam, eumque monet ut perseveret; pollicetur eum a se in amicorum numero referri: praecipit ut Romam veniat. 946
    CCCLII.---Ad Athanasium episcopum Neapolitanum.---Ab excommunicatione eum absolvit, et ministerio sacerdotali restituit, dummodo pactum cum Saracenis initum, sicut promiserat, rumpat, et ex eis aliquos, caeteris jugulatis, captos mittat, nec deinceps cum eis foedus feriat. 946
    CCCLIII.---Ad Genevenses.---Praecipit ut Optando episcopo a se consecrato obediant. 947
    CCCLIV.---Ad Carolum imperatorem.---Queritur multa bona Ecclesiae Romanae a Widone quodam marchione erepta; rogat ut Ecclesiam defendat, et ipsemet adjutor veniat. 948
    CCCLV.---Ad Riccardem Augustam.---Queritur nullam sibi contra Saracenorum excursiones opem ferri; rogat ut ab imperatore celeriter postulet auxilium: legatum suum commendat; petit det operam ut Angelberga ab exsilio revocetur et Romam mittatur. 949
    CCCLVI.---Privilegium pro monasterio Montis Cassini. 950
    CCCLVII.---Ad archiepiscopum Viennensem.---Arguit quod, detruso in carcerem Optando episcopo, alium in Ecclesia Genevensi constituerit; praecipit ut illum sedi suae restituat, atque ad synodum veniat ad diluenda ea quae ipsi objiciebantur. 952
    CCCLVIII.---Ad Oteramum Viennensem archiepiscopum.---Agit de Optando episcopo, ejus litteris respondens, et de litteris quas scribit episcopo Mauriennensi ut Romam veniat. 952
    CCCLIX.---Ad Adalbertum episcopum Mauriennae.---Jubet ut Romam veniat cum episcopo Gratianopolitano, quem ignominiose tractarat. 953
    CCCLX.---Ad Anselmum archiepiscopum Mediolanensem.---Mediolanensis Ecclesiae privilegia confirmat; hortatur ut in Romanam Ecclesiam sit fidelis: narrat Saracenorum et iniquorum Christianorum injurias; rogat ut pro Ecclesia ad Dominum preces effundat. 954
    CCCLXI.---Ad Romanum archiepiscopum Ravennatem.---Praecipit ut Joannem diaconum benigne excipiat, et res ei ablatas restituat. 954
    CCCLXII.---Ad clerum Ravennatem.---Ut Maimbertum quemdam, quem alias ab Ecclesia Ravennate expelli jusserat, comprehensum, legato suo et Joanni duci tradant, et ad se mittendum curent. 955
    CCCLXIII.---Ad Joannem Martinum.---Ejusdem argumenti. 956
    [Col. 1099] CCCLXIV.---Ad Joannem ducem.---Ut Maimbertum captum ad se ducat, et mulieres quae apud ipsum sunt detineat, et Romano archiepiscopo epistolam deferendam curet. 956
    CCCLXV.---Ad Carolum imperatorem.---Gratulatur de ejus incolumitate; gaudet ipsum adventurum esse statim in Italiam: hortatur ut mature Romanae Ecclesiae auxilio veniat, et Guidonem praedatorem ab Ecclesiae finibus ejici jubeat. 957
    CCCLXVI.---Ad Liutwardum episcopum.---Gratias agit quod dederit operam ut imperator in Italiam ad Ecclesiae defensionem veniret. 958
    CCCLXVII.---Ad omnes episcopos.---Monet ut sua instituta observent, justeque judicent. 958
    CCCLXVIII.---Ad Carolum regem.---Embolum ut Carolomannum regem in Ecclesiae Romanae dilectione confirmet. 958
    CCCLXIX.---Ad Michaelem regem Bulgarorum. 959
    CCCLXX.---Ad Luitbertum archiepiscopum Magontinum. 959
    CCCLXXI.---Ad Ludovicum imperatorem. 959
    CCCLXXII.---Ad episcopos Britanniae.---Quid agendum de monachis ab abbate suo ordinatis. 959
    CCCLXXIII.---Ad quemdam. 960
    CCCLXXIV.---Ad alium incertum. 960
    CCCLXXV.---Allocutio pontificis ad episcopos sub finem synodi Tricassinae. 960
    CCCLXXVI.---Item allocutio pontificis ad regem. 961
    CCCLXXVII.---Allocutio Joannis papae ad Patres synodi Tricassini II, de Lantberti et Adalberti aliorumque sequacium excommunicatione. 961
    CCCLXXVIII.---Responsio episcoporum. 961
    CCCLXXIX.---Excommunicatio adversus pervasores rerum ecclesiasticarum in eadem synodo lata. 962
    CCCLXXX.---Joannis papae iterata excommunicatio adversus Formosum episcopum, Gregorium nomenclatorem, et Georgium magistrum militum. 963
    CCCLXXXI.---Statutum Joannis papae adversus laicos qui, viventibus uxoribus, alias ducunt, et contra episcopos qui de minore ad majorem Ecclesiam ambitus causa demigrant. 963
    CCCLXXXII.---Privilegium concedit unum ex suis, quem clerus et populus proclamaverit, sibi praeponendi, non obstante contrario regum vel principum delectu. 964

MARINUS PONTIFEX ROMANUS.
    Notitia historica. 965

PRIVILEGIA.
    I. Pro monasterio Solemniacensi. 967
    II. Pro monasterio Saviniensi. 968
    Epistola ad monachos S. Aegidii. 969

ADRIANUS III, PONTIFEX ROMANUS.
    Vita Adriani papae III. 971
    Privilegium pro monasterio Placentino. 971
    Epistola ad Sigibodum Narbonensem archiepiscopum. 973

S. BERTARIUS, ABBAS CASSINENSIS.
    Notitia historica. 975
    [Col. 1100] CARMEN DE SANCTO BENEDICTO. 975
    Appendix ad scripta S. Bertarii. 979
    Vita S. Scholasticae virginis. 979
    Quomodo per annum jejunandum sit. 987

HARMOTUS SANGALLENSIS ABBAS.
    Inscriptiones in templo sancti Othmari. 989
    Epitaphium Grimaldi. 991

SANCTUS REMBERTUS, HAMBURGENSIS EPISCOPUS.
    Vita sancti Remberti. 991
    Prologus. 991
    Incipiunt capita. 991
    VITA SANCTI ANSCHARII. 1009

AIMOINUS, MONACHUS SANGERMANENSIS.
    Notitia historica 1009

HISTORIA TRANSLATIONIS SANCTI VINCENTII.
    Epistola ad domnum Bernonem. 1011
    INCIPIT LIBER PRIMUS inventionis sive translationis B. Vincentii. 1013
    INCIPIT LIBER SECUNDUS. 1019
    Epistola ad domnum Theotgerum. 1025
    INCIPIT LIBER PRIMUS CARMINUM DE TRANSLATIONE B. VINCENTII. 1025
    Cap. I.---Quod Audaldus Hispaniam aggrediens, Valentiam usque pervenerit. 1025
    Cap. II.---Quod Zachariae Mauro suum detexit secretum: et quomodo sancti reperit sepulcrum. 1025
    INCIPIT LIBER SECUNDUS. 1025
    Cap. I.---Quod sanctum corpus ad Castrum perveniens, honorifice sit susceptum. 1025
    Cap. II. Quod mulier de eo primum dubitans contracta fuerit, ac deinde credens sanari meruerit. 1026
    DE TRANSLATIONE SS. MARTYRUM GEORGII, MONACHI, etc. 1027

DE MIRACULIS SANCTI GERMANI.
    Epistola. 1027
    Prologus. 1027
    LIBER PRIMUS. 1029
    Praefatio libri secundi. 1039
    LIBER SECUNDUS. 1039

ACTA TRANSLATIONIS S. SAVINI MARTYRIS.
    Observatio praevia. 1049
    Praefatio. 1051
    Incipit Translatio. 1051

RATPERTUS SANGALLENSIS MONACHUS.
    Notitia historica. 1055
    DE CASIBUS MONASTERII S. GALLI. 1057
    POEMATA VARIA. 1079




[Col. 1099] FINIS TOMI CENTESIMI VIGESIMI SEXTI.

